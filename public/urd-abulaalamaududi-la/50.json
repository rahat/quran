{
    "chapter": [
        {
            "chapter": 50,
            "verse": 1,
            "text": "Qaaf, Kasam hai quran-e-majeed ki"
        },
        {
            "chapter": 50,
            "verse": 2,
            "text": "Balke in logon ko taajub is baat par hua ke ek khabardar karne wala khud inhi mein se inke paas aa gaya, phir munkireen kehne lagey “yeh to ajeeb baat hai"
        },
        {
            "chapter": 50,
            "verse": 3,
            "text": "Kya jab hum mar jayenge aur khaak (mitti) ho jayenge (to dobara uthaye jayenge)? Yeh wapasi to aqal se baeed hai”"
        },
        {
            "chapter": 50,
            "verse": 4,
            "text": "Zameen inke jism mein se jo kuch khati hai woh sab hamare ilm mein hai aur hamare paas ek kitaab hai jismein sab kuch mehfooz hai"
        },
        {
            "chapter": 50,
            "verse": 5,
            "text": "Balke in logon ne to jis waqt haqq inke paas aaya usi waqt usey saaf jhutla diya. Isi wajah se ab yeh uljhan mein padey huey hain"
        },
        {
            "chapter": 50,
            "verse": 6,
            "text": "Accha, to kya inhon ne kabhi apne upar aasmaan ki taraf nahin dekha? Kis tarah humne usey banaya aur aarasta (zeenat/ beautify) kiya, aur usmein kahin koi rakhna(cracks/rifts) nahin hai"
        },
        {
            "chapter": 50,
            "verse": 7,
            "text": "Aur zameen ko humne bichaya aur ismein pahadh jamaye aur uske andar har taraah ki khush manzar nabataat uga di"
        },
        {
            "chapter": 50,
            "verse": 8,
            "text": "Yeh saari cheezein aankhein kholne wali aur sabaq dene wali hain har us bandey ke liye jo (haqq ki taraf) rujoo karne wala ho"
        },
        {
            "chapter": 50,
            "verse": 9,
            "text": "Aur aasmaan se humne barkat wala paani naazil kiya,phir ussey baagh aur fasal ke galley"
        },
        {
            "chapter": 50,
            "verse": 10,
            "text": "Aur buland o baala khajoor ke darakht paida kardiye jinpar phalon(fruits) se ladey khoshey teh-bar-teh lagte (fruit arranged in layers) hain"
        },
        {
            "chapter": 50,
            "verse": 11,
            "text": "Yeh intizaam hai bandon ko rizq dene ka is pani se hum ek murda zameen ko zindagi baksh dete hain (marey huey Insano ka zameen se) nikalne bhi isi tarah hoga"
        },
        {
            "chapter": 50,
            "verse": 12,
            "text": "In se pehle Nooh ki qaum, aur ashab-ur-rass ,aur Samood"
        },
        {
            "chapter": 50,
            "verse": 13,
            "text": "Aur Aad, aur Firoun , aur Lut ke bhai"
        },
        {
            "chapter": 50,
            "verse": 14,
            "text": "Aur aykah( dwellers in the wood) wale, aur tubba ki qaum ke log bhi jhutla chuke hain har ek ne Rasoolon ko jhutlaya , aur aakhir e kaar meri waeed(threat) un par chaspan ho gayi"
        },
        {
            "chapter": 50,
            "verse": 15,
            "text": "Kya pehli baar ki takhleeq(creation) se hum aajiz (worn out) thay? Magar ek nayi takhleeq ki taraf se yeh log shakk mein padey huey hain"
        },
        {
            "chapter": 50,
            "verse": 16,
            "text": "Humne Insaan ko paida kiya hai aur uske dil mein ubharne wale waswason tak ko hum jaante hain. Hum to us ki rag-e-gardan(jugular vein) se bhi zyada us se qareeb hain"
        },
        {
            "chapter": 50,
            "verse": 17,
            "text": "(aur hamare is barah-e-raast ilm ke alawa)do kaatib(scribes) uske dayein aur bayein baithay(farishtey) har cheez sabt(likh) kar rahe hain"
        },
        {
            "chapter": 50,
            "verse": 18,
            "text": "Koi lafz us ki zubaan se nahin nikalta jisey mehfooz karne ke liye ek hazir baash nigraan maujood na ho"
        },
        {
            "chapter": 50,
            "verse": 19,
            "text": "Phir dekho, woh maut ki jaan-kani (agony of death) haqq lekar aa pahunchi, yeh wahi cheez hai jisse tu bhaaghta tha"
        },
        {
            "chapter": 50,
            "verse": 20,
            "text": "Aur phir sur (trumpet) phoonka gaya, yeh hai woh din jiska tujhe khauf dilaya jata tha"
        },
        {
            "chapter": 50,
            "verse": 21,
            "text": "Har shaks is haal mein aa gaya ke uske saath ek haank(drive) kar lane wala hai aur ek gawahi dene wala"
        },
        {
            "chapter": 50,
            "verse": 22,
            "text": "Is cheez ki taraf se tu gaflat mein tha, humne woh purda hata diya jo tere aagey pada hua tha aur aaj teri nigaah khoob tez hai"
        },
        {
            "chapter": 50,
            "verse": 23,
            "text": "Uske saathi ne arz kiya ye jo meri supurdgi mein tha haazir hai"
        },
        {
            "chapter": 50,
            "verse": 24,
            "text": "Hukum diya gaya “phenk do jahannum mein har katte (hardened, stubborn) kaafir ko jo haqq se inaad rakhta tha"
        },
        {
            "chapter": 50,
            "verse": 25,
            "text": "Khair ko roakne wala aur hadd se tajauz (exceeds the limits) karne wala tha, shakk mein pada hua tha"
        },
        {
            "chapter": 50,
            "verse": 26,
            "text": "Aur Allah ke saath kisi dusre ko khuda banaye baitha tha. Daal do usey sakht azaab mein”"
        },
        {
            "chapter": 50,
            "verse": 27,
            "text": "Uske saathi ne arz kiya “khuda-wanda, maine isko sarkash nahin banaya balke yeh khud hi parle darje ki gumrahi mein pada hua tha”"
        },
        {
            "chapter": 50,
            "verse": 28,
            "text": "Jawab mein irshad hua “mere huzoor jhagda na karo, main tumko pehle hi anjaam-e-badd se khabardar kar chuka tha"
        },
        {
            "chapter": 50,
            "verse": 29,
            "text": "Mere haan (yahan) baat palti nahin jaati aur main apne bandon par zulm todhne wala nahin hoon”"
        },
        {
            "chapter": 50,
            "verse": 30,
            "text": "Woh din jabke hum jahannum se puchenge kya tu bhar gayi? Aur woh kahegi kya aur kuch hai"
        },
        {
            "chapter": 50,
            "verse": 31,
            "text": "Aur Jannat muttaqin ke qareeb le aayi jayegi, kuch bhi dur na hogi"
        },
        {
            "chapter": 50,
            "verse": 32,
            "text": "Irshad hoga “yeh hai woh cheez jiska tumse waada kiya jata tha, har us shaks ke liye jo bahut rujoo karne wala aur badi nigehdaasht (watchful of his conduct) karne wala tha"
        },
        {
            "chapter": 50,
            "verse": 33,
            "text": "Jo bay dekhe Rehman se darta tha, aur jo dil-e-girwida liye huey aaya hai"
        },
        {
            "chapter": 50,
            "verse": 34,
            "text": "Dakhil ho jao Jannat mein salamati ke saath” woh din hayat-e-abadi (eternity) ka din hoga"
        },
        {
            "chapter": 50,
            "verse": 35,
            "text": "Wahan unke liye woh sab kuch hoga jo woh chahenge, aur hamare paas issey zyada bhi bahut kuch unke liye hai"
        },
        {
            "chapter": 50,
            "verse": 36,
            "text": "Hum unse pehle bahut si qaumon ko halaak kar chuke hain jo insey bahut zyada taaqatwar thi aur duniya ke mulkon ko unhon ne chaan maara tha phir kya woh koi jaaye panaah paa sakey"
        },
        {
            "chapter": 50,
            "verse": 37,
            "text": "Is tareekh mein ibrat ka sabaq hai har us shaks ke liye jo dil rakhta ho, ya jo tawajju se baat ko suney"
        },
        {
            "chapter": 50,
            "verse": 38,
            "text": "Humne zameen aur aasmaano ko aur unke darmiyan ki saari cheezon ko chey(six) dino mein paida kardiya aur humein koi thakaan laahiq na hui"
        },
        {
            "chapter": 50,
            "verse": 39,
            "text": "Pas aey Nabi, jo baatein yeh log banate hain unpar sabr karo, aur apne Rubb ki hamd ke saath uski tasbeeh karte raho, tulu-e-aftaab( rising of the sun ) aur guroob-e-aftaab( before its setting ) se pehle"
        },
        {
            "chapter": 50,
            "verse": 40,
            "text": "Aur raat ke waqt phir uski tasbeeh karo aur sajda reizion se faarig honay ke baad bhi(wake of prostration)"
        },
        {
            "chapter": 50,
            "verse": 41,
            "text": "Aur suno, jis din munadi (pukaar) karne wala (har shaks ke)qareeb hi se pukarega"
        },
        {
            "chapter": 50,
            "verse": 42,
            "text": "Jis din sab log aawaza-e-hashar ko theek theek sun rahey honge, woh zameen se murdon ke nikalne ka din hoga"
        },
        {
            "chapter": 50,
            "verse": 43,
            "text": "Hum hi zindagi bakshte hain aur hum hi maut detey hain, aur hamari hi taraf us din sabko palatna hai"
        },
        {
            "chapter": 50,
            "verse": 44,
            "text": "Jab zameen phategi log uske andar se nikal kar teiz teiz bhage ja rahe honge. Yeh hashar hamare liye bahut aasaan hai"
        },
        {
            "chapter": 50,
            "verse": 45,
            "text": "Aey Nabi, jo baatein yeh log bana rahe hain unhein hum khoob jaante hain, aur tumhara kaam inse jabran (zabardasti) baat manwana nahin hai. Bas tum is Quran ke zariye se har us shaks ko nasihat kardo jo meri tambeeh se darey"
        }
    ]
}