{
    "chapter": [
        {
            "chapter": 36,
            "verse": 1,
            "text": "Yaa-Siin"
        },
        {
            "chapter": 36,
            "verse": 2,
            "text": "Mi woondirii Al*ur'aana ñeñaande nden"
        },
        {
            "chapter": 36,
            "verse": 3,
            "text": "Pellet, an (Nulaaɗo), ko a jeyaaɗo e Nulaaɓe ɓen"
        },
        {
            "chapter": 36,
            "verse": 4,
            "text": "E dow laawol focciingol"
        },
        {
            "chapter": 36,
            "verse": 5,
            "text": "Jippinannde On Fooluɗo, Hinnotoo"
        },
        {
            "chapter": 36,
            "verse": 6,
            "text": "Fii yo a jertinir nde yimɓe, ɓe baabiraaɓe mun jertinanooka: ɓen ko welsindiiɓe"
        },
        {
            "chapter": 36,
            "verse": 7,
            "text": "Gomɗii konngol [lepte] jojjii e ko ɓuri ɗuuɗude e maɓɓe; ɓen ɗon gomɗintaa"
        },
        {
            "chapter": 36,
            "verse": 8,
            "text": "Menen Men waɗii ka daaɗe maɓɓe kolommbooje, ɗen ko yottiiɗe ka bokkuɗe; hara ko ɓe ŋalliniiɓe"
        },
        {
            "chapter": 36,
            "verse": 9,
            "text": "Men waɗi yeeso maɓɓe heedo, ɓaawo maɓɓe kadi heedo, Men hippi ɓe (gite ɗen); waɗti ɓe yi'ataa [goonga]"
        },
        {
            "chapter": 36,
            "verse": 10,
            "text": "Hino fota e maɓɓe, foti a jertini ɓe, maa a jertinaali ɓe; ɓe gomɗintaa"
        },
        {
            "chapter": 36,
            "verse": 11,
            "text": "Anndu ko jertintaa (jaɓa), ko on jokkuɗo Jantoore (Alqur'aana) nden, o huli Jom-Yurmeende On ka wirnii. Wewlinir mo haforaneede e mbarjaari teddundi"
        },
        {
            "chapter": 36,
            "verse": 12,
            "text": "Ko Menen woni wuurnitooɓe maayɓe ɓen, Men winnda ko ɓe ardini e batteeji maɓɓe. Kala huunde, Meɗen mofti nde e deftere ɓanngunde"
        },
        {
            "chapter": 36,
            "verse": 13,
            "text": "Piyan-ɓe misal, fii yimɓe saare, tuma nde Nulaaɓe arunoo ɓe"
        },
        {
            "chapter": 36,
            "verse": 14,
            "text": "Nde Men nulunoo e maɓɓe, [Nulaaɓe] ɗiɗo, ɓe fenni ɓen, Men sammbiniri ɓen, tataɓo, ɓe wi'i: \"Menen, ko men Nulaaɓe e mo'on"
        },
        {
            "chapter": 36,
            "verse": 15,
            "text": "[Yimɓe saare nden] wi'i: \"On wonaali, si wanaa ko on ɓanndinke wano menen. Jom-hinaranke On jippinaali hay huunde, on wonaali, si wanaa ko on fenooɓe"
        },
        {
            "chapter": 36,
            "verse": 16,
            "text": "[Nulaaɓe ɓen] wi'i: \"Joomi amen no anndi pellet, ko men Nulaaɓe e mo'on"
        },
        {
            "chapter": 36,
            "verse": 17,
            "text": "Fawaaki men non, si wanaa yottingol ɓanngina"
        },
        {
            "chapter": 36,
            "verse": 18,
            "text": "[Yimɓe saare nden] wi'iti: \"Men hiitori on kataa. Si tawii non on haɗitaaki, ma men fiɗu on, lepte muusuɗe kadi memira on immorde e amen"
        },
        {
            "chapter": 36,
            "verse": 19,
            "text": "[Nulaaɓe ɓen kadi] wi'iti: \"Kiite mon ɗin, hiɗon wonndi e mun. Ko si on waajaama (hiitinoɗon)? Tigi on, ko on yimɓe fantinooɓe"
        },
        {
            "chapter": 36,
            "verse": 20,
            "text": "Gorko iwri ka ɓuri woɗɗude e saare nden, o ari himo yaccoo, o wi'i: \"Ko onon yo yimɓe am, kori jokkee Nulaaɓe ɓen"
        },
        {
            "chapter": 36,
            "verse": 21,
            "text": "jokkee ɓen ɓe lamndotaako on njoɓdi, ɓen ko fewnaaɓe"
        },
        {
            "chapter": 36,
            "verse": 22,
            "text": "E ko haɗata lam rewugol On taguɗo Lam? Ko ka Makko woni ruttorde mon"
        },
        {
            "chapter": 36,
            "verse": 23,
            "text": "E mi jogtoto reweteeɗi gaanin Makko? Si Jom-yurmeende On muuyanii lam lorra, tefoore majji duncantaali lam hay huunde, ɗi dɗandataa lam kadi"
        },
        {
            "chapter": 36,
            "verse": 24,
            "text": "Haray min ontuma, mi wonii e majjere ɓanngunde"
        },
        {
            "chapter": 36,
            "verse": 25,
            "text": "Min on, mi gomɗinii Joomi mon, nananee lam"
        },
        {
            "chapter": 36,
            "verse": 26,
            "text": "wi'anaa: \"Naatu Aljanna\". O wi'i: \"Haaniino yimɓe am ɓen annda"
        },
        {
            "chapter": 36,
            "verse": 27,
            "text": "ko Joomi am haforani lam, O waɗi lam e teddinaaɓe ɓen"
        },
        {
            "chapter": 36,
            "verse": 28,
            "text": "Men jippiniraano koneeli ka kammu, e yimɓe makko ɓen, ɓaawo maako. Men wonaanii jippinooɓe [ɗin koneeli]"
        },
        {
            "chapter": 36,
            "verse": 29,
            "text": "(Halkeede maɓɓe) wonaali, si wanaa haacaango wooto, tawi ɓe laatii maayɓe-ɓutti"
        },
        {
            "chapter": 36,
            "verse": 30,
            "text": "Ee hayreede jeyaaɓe [fenunooɓe]! Nulaaɗo araali e ɓɓe, si wanaa ɓe waɗtayno mo jalnori"
        },
        {
            "chapter": 36,
            "verse": 31,
            "text": "E ɓee yi'aali ɗuuɗii e gire ɗe Men halki ado maɓɓe? Wonnde ɓen ruttitotaako e maɓɓe"
        },
        {
            "chapter": 36,
            "verse": 32,
            "text": "Ɓe fow wonaali, si wanaa ko mooɓoyteeɓe ka Amen"
        },
        {
            "chapter": 36,
            "verse": 33,
            "text": "Hino wonani ɓe maande: leydi yoorundi ndin, Men wuurniti ndi, Men yaltini gabbe e mayri, tawi ko e ɗen ɓe ñaamata"
        },
        {
            "chapter": 36,
            "verse": 34,
            "text": "Men waɗi e mayri gese tamarooje e inabuuje, Men ɓulni e mayri ɓulli(ceewle)"
        },
        {
            "chapter": 36,
            "verse": 35,
            "text": "fii no ɓe ñaamira dimɗe mun ɗen e kon ko ɓe golliri juuɗe maɓɓe ɗen. E ɓe yettataa (Alla)"
        },
        {
            "chapter": 36,
            "verse": 36,
            "text": "Senaade woodanii taguɗo nooneeji ɗin On fow: gila e ko leydi ndin fuɗinta kon, haa e wonkiiji maɓɓe ɗin, e kon ko ɓe anndaa"
        },
        {
            "chapter": 36,
            "verse": 37,
            "text": "Maande goo kadi wonanii ɓe: e jemma on, Meɗen sorta e makko ñalorma on, tawa ɓe wontii e niwre"
        },
        {
            "chapter": 36,
            "verse": 38,
            "text": "E naange ngen, hinge doga haa e ñiiɓirde magge; ɗum ko eɓɓoore Fooluɗo, Annduɗo On"
        },
        {
            "chapter": 36,
            "verse": 39,
            "text": "E lewru ndun, Men eɓɓani ndu jipporde, haa ndu waɗtinira wa baaŋal tamaro kiiɗngal"
        },
        {
            "chapter": 36,
            "verse": 40,
            "text": "Wanaa naange ngen woni ko haanini hewtitagol lewru ndun, wanaa jemma on woni ko aditotoo ñalorma on; kala majji non, ko e laawol mun woni dogude"
        },
        {
            "chapter": 36,
            "verse": 41,
            "text": "Maande goo wonanii ɓe, wonnde Men roondike geyngol maɓɓe ngol, ka laana hebbinaaka"
        },
        {
            "chapter": 36,
            "verse": 42,
            "text": "Men tagani ɓe sugu makko, ko ɓe waɗɗoo"
        },
        {
            "chapter": 36,
            "verse": 43,
            "text": "Si Meɗen yiɗuno, Men yoolayno ɓe; hara faabo alanaa ɓe, wanaa kadi ɓe daɗndeteeɓe"
        },
        {
            "chapter": 36,
            "verse": 44,
            "text": "si wanaa yurmeende immornde e Amen, e dakmitagol haa e saanga"
        },
        {
            "chapter": 36,
            "verse": 45,
            "text": "Si ɓe wi'anaama: \"Rentee e kon ko woni yeeso mon e ɓaawo mon, belajo'o, on yurminte"
        },
        {
            "chapter": 36,
            "verse": 46,
            "text": "Aaya woo e Aayeeje Joomi maɓɓe ɗen araali e maɓɓe, si wanaa ɓe ɗuurnooɗe"
        },
        {
            "chapter": 36,
            "verse": 47,
            "text": "Si ɓe wi'anaama kadi: \"Wintee(nafqe) e kon Alla arsiki on\", yedduɓe ɓen wi'ana gomɗimɓe ɓen: \"E men ñamminay on tawɗo si Alla muuyuno, O ñamminayno mo? On wonaali, si wanaa e nder majjere ɓanngunde"
        },
        {
            "chapter": 36,
            "verse": 48,
            "text": "Hiɓe wi'a: \"Ko honnde tuma woni ndee Fodoore, si on laatike goonguɓe"
        },
        {
            "chapter": 36,
            "verse": 49,
            "text": "Ɓe habbaaki, si wanaa haacaango wooto, nanngayngo ɓe, hara hiɓe yeddondira"
        },
        {
            "chapter": 36,
            "verse": 50,
            "text": "Ɓe waawoytaa wasiyagol ontuma, wanaa ɓe ruttoytooɓe e yimɓe maɓɓe ɓen"
        },
        {
            "chapter": 36,
            "verse": 51,
            "text": "Wutte ka Alaandu, ɓe yaltira e genaale ɗen, ɓe heñora ka Joomi maɓɓe"
        },
        {
            "chapter": 36,
            "verse": 52,
            "text": "hiɓe wi'a: \"Ee bone amen! Ko hommbo immini men e genaale amen?\" Ko ɗum woni ko Hinaranke On fodunoo; Nulaaɓe ɓen goonginii"
        },
        {
            "chapter": 36,
            "verse": 53,
            "text": "(Ummital) ngal wonaano, si wanaa haacaango gooto, tawi ɓe fow ɓe addaama ka Amen"
        },
        {
            "chapter": 36,
            "verse": 54,
            "text": "Hannde non, wonkii tooñirtaake hay huunde. On yoɓitirtaake, si wanaa kon ko gollaynoɗon"
        },
        {
            "chapter": 36,
            "verse": 55,
            "text": "Yimɓe Aljanna ɓe hannde, pellet, hiɓe e nder soklio, hiɓe neeminoo"
        },
        {
            "chapter": 36,
            "verse": 56,
            "text": "kamɓe e genndiraaɓe maɓɓe ɓen,e ley ɗowɗe, hiɓe soɓɓindii e hoore danɗe"
        },
        {
            "chapter": 36,
            "verse": 57,
            "text": "Hino woodani ɓe ton, ɓiɗɓe leɗɗe, hino woodani kadi, kon ko ɓe noddata"
        },
        {
            "chapter": 36,
            "verse": 58,
            "text": "Salaamun\", konngol [kisiyee], immorde e Joomiraaɗo, Hinnotooɗo"
        },
        {
            "chapter": 36,
            "verse": 59,
            "text": "Sertee non hande, onon ɓee bomɓe"
        },
        {
            "chapter": 36,
            "verse": 60,
            "text": "Mi ahodaano e mon, onon ɓiɗɓe Aadama, wonnde wata on rewu seytaane? Tawde pellet, ko o gaño mon ɓannguɗo"
        },
        {
            "chapter": 36,
            "verse": 61,
            "text": "[Mi yamiri on] kadi rewugol Lam. Ko ngol woni laawol focciingol ngol"
        },
        {
            "chapter": 36,
            "verse": 62,
            "text": "Gomɗii o majjinii tagu ɗuuɗungu e mon. E on wonaano haqqilooɓe"
        },
        {
            "chapter": 36,
            "verse": 63,
            "text": "Ko ngee woni Jahannama, nge wonanoɗon fodaneede ngen"
        },
        {
            "chapter": 36,
            "verse": 64,
            "text": "Naatiree nge hannde, sabu kon ko yeddiraynoɗon"
        },
        {
            "chapter": 36,
            "verse": 65,
            "text": "Hannde, Men notay e kunndule maɓɓe ɗen, juuɗe maɓɓe ɗen yewta Men, koyɗe maɓɓe ɗen kadi seeditoo e kon ko ɓe wonunoo e faggitagol"
        },
        {
            "chapter": 36,
            "verse": 66,
            "text": "Si Men yiɗuno, Men mehayno gite maɓɓe ɗen, ɓe adondira e laawol ngol. Kono ko honno ɓe yiirata"
        },
        {
            "chapter": 36,
            "verse": 67,
            "text": "Si Men yiɗuno kadi, Men montayno ɓe e nokku maɓɓe on; hara ɓe hattantaa feƴƴugol ɓe yiltotaako"
        },
        {
            "chapter": 36,
            "verse": 68,
            "text": "Kala mo Men juutni nguurndam mun, Men yiltitay mo e tagu ngun. E ɓee haqqiltaa"
        },
        {
            "chapter": 36,
            "verse": 69,
            "text": "Men anndinaali mo (kanko Muhammadu) gimɗi; ɗum haananaa mo. [Deftere] nden wonaali, si wanaa jantoore e janngeteende ɓanngunde"
        },
        {
            "chapter": 36,
            "verse": 70,
            "text": "fii yo o jertin nde, on wonɗo wuurɗo (ɓernde), Konngol lepte ngol jojja e heeferɓe ɓen"
        },
        {
            "chapter": 36,
            "verse": 71,
            "text": "E ɓe yi'aali, wonnde Men tagiranii ɓe neemoraaɗi, e ko juuɗe Amen golli, hara hiɓe jeyinooɗi"
        },
        {
            "chapter": 36,
            "verse": 72,
            "text": "Men eltani ɓe ɗi: no e majji ɗi ɓe waɗɗotoo, no e majji ɗi ɓe ñaamata"
        },
        {
            "chapter": 36,
            "verse": 73,
            "text": "hino woodani ɓe ton, nafooje e njaram. E ɓee kan yettataa (Mo)"
        },
        {
            "chapter": 36,
            "verse": 74,
            "text": "Ɓe jogitorii gaanin Alla reweteeɗi, jortagol ɓe faabeedee"
        },
        {
            "chapter": 36,
            "verse": 75,
            "text": "Ɗi hattanaa faabagol ɓe; ko ɓe konu tawneteengu e majji"
        },
        {
            "chapter": 36,
            "verse": 76,
            "text": "Wata konngol maɓɓe sunine. Pellet, Meɗen anndi ko ɓe suuɗata e ko ɓe feññinta"
        },
        {
            "chapter": 36,
            "verse": 77,
            "text": "E neɗɗanke on yi'aali, wonnde Men tagirii mo e toɓɓere maniiyu? Kono tawaa mo ko o wennjoowo ɓannguɗo"
        },
        {
            "chapter": 36,
            "verse": 78,
            "text": "O fiyani Men misal, kono o yejjiti tageede makko; o wi'i: \"Ko hommbo wuurnitata ƴi'e ɗen, si ɗe rappii"
        },
        {
            "chapter": 36,
            "verse": 79,
            "text": "Maaku: \"Ko wuurnitoowo ɗe, ko taguɗo ɗe On ka laawol aranol. Ko Kanko woni annduɗo fii kala tagu"
        },
        {
            "chapter": 36,
            "verse": 80,
            "text": "On waɗanɗo on yiite, iwde e leɗɗe kecce, tawa ko e majje huɓɓirton nge"
        },
        {
            "chapter": 36,
            "verse": 81,
            "text": "Kere taguɗo kammuuli ɗin e leydi ndin wonaali haɗtanɗo tagugol yeru maɓɓe? Ɗum ko pellet! Ko Kanko woni Ɗuuɗuɗo tageefo, Annduɗo"
        },
        {
            "chapter": 36,
            "verse": 82,
            "text": "Anndon fiyaaku Makko On, si O faandanike huunde, ko O wi'anay nde tun: \"Laato\", nde laatoo"
        },
        {
            "chapter": 36,
            "verse": 83,
            "text": "Senayee woodanii On Mo laamateeri kala huunde woni e juuɗe Mun! Ko ka Makko rutteteɗon"
        }
    ]
}