{
    "chapter": [
        {
            "chapter": 37,
            "verse": 1,
            "text": "Mi woondirii saffiniraaɗi ɗin saffaaji"
        },
        {
            "chapter": 37,
            "verse": 2,
            "text": "Mi woondirii soggirayɗi (duule) ɗin soggugol"
        },
        {
            "chapter": 37,
            "verse": 3,
            "text": "Mi woondirii janngirayɗi ɗin, anndintinorgol"
        },
        {
            "chapter": 37,
            "verse": 4,
            "text": "Pellet, reweteeɗo mon On, ko bajjo"
        },
        {
            "chapter": 37,
            "verse": 5,
            "text": "Jeyɗo kammuuli ɗin e leydi ndin, e kon ko woni hakkunde ɗin ɗiɗi, Jeyɗo kadi fuɗirɗe ɗen"
        },
        {
            "chapter": 37,
            "verse": 6,
            "text": "Men cuɗirii kammu (hikkii ngu) aduna ngun: cuɗaari koode ɗen"
        },
        {
            "chapter": 37,
            "verse": 7,
            "text": "e reenirgol (ngu) kala seytaane raɗaandu"
        },
        {
            "chapter": 37,
            "verse": 8,
            "text": "Ɗi haɗtanaaka heɗitagol mbatu [Malaa'ika'en] toowu ngu ngun; tawde hiɗi feroree e kala baŋŋe"
        },
        {
            "chapter": 37,
            "verse": 9,
            "text": "ka raɗagol (ɗi). Hino woodani ɗi kadi, lepte duumiiɗe"
        },
        {
            "chapter": 37,
            "verse": 10,
            "text": "Si wanaa ndun bifti ndu e majji, jilannde [haala], ndu rewniree hoodere tufaynde"
        },
        {
            "chapter": 37,
            "verse": 11,
            "text": "Lamndo ɓe: si ko kamɓe ɓuri saɗtude tagude kaa ko ɓen ɓe Men tagi? Men tagirii ɓe kamɓe, loopal narnungal"
        },
        {
            "chapter": 37,
            "verse": 12,
            "text": "Si ko woni, a haawi, hiɓe jalnora"
        },
        {
            "chapter": 37,
            "verse": 13,
            "text": "Si ɓe waajaama, ɓe waajitortaa"
        },
        {
            "chapter": 37,
            "verse": 14,
            "text": "si ɓe yi'ii maande, ɓe jalkita"
        },
        {
            "chapter": 37,
            "verse": 15,
            "text": "ɓe wi'a: \"Ɗum wonaali, si wanaa mbilewu ɓanngu ngu"
        },
        {
            "chapter": 37,
            "verse": 16,
            "text": "Eyoo si men maayii, men wontii mbullaari e ƴi'e, haray ko men immintinoyteeɓe"
        },
        {
            "chapter": 37,
            "verse": 17,
            "text": "Baabiraaɓe amen adinooɓe ɓen kadi e minen"
        },
        {
            "chapter": 37,
            "verse": 18,
            "text": "Maaku: \"Pellet! Hara le ko on hoynaaɓe"
        },
        {
            "chapter": 37,
            "verse": 19,
            "text": "Anndon ɗum, ko wuttaandu wooturu pet, tawee jaka yoo, hiɓe ndaara"
        },
        {
            "chapter": 37,
            "verse": 20,
            "text": "Ɓe wi'a: Ee bone amen ! Ko ndee woni Ñalaande njoɓdi kuuɗe"
        },
        {
            "chapter": 37,
            "verse": 21,
            "text": "Ko ndee woni Ñalaande ñaawoore, ko fennaynoɗon fii mun"
        },
        {
            "chapter": 37,
            "verse": 22,
            "text": "Mooɓee tooñuɓe ɓen, e nandadiiɓe maɓɓe ɓen, e kon ko ɓe wonunoo e rewde"
        },
        {
            "chapter": 37,
            "verse": 23,
            "text": "ko wonaa Alla. Soggireeɓe ka laawol Jahiimi"
        },
        {
            "chapter": 37,
            "verse": 24,
            "text": "Darnon ɓe, tawde ko ɓe lamnditeteeɓe"
        },
        {
            "chapter": 37,
            "verse": 25,
            "text": "Ko heɓi on, on wallindirtaa"
        },
        {
            "chapter": 37,
            "verse": 26,
            "text": "Ko woni kamɓe on hannde, ko ɓe jebbilii ɓe"
        },
        {
            "chapter": 37,
            "verse": 27,
            "text": "woɗɓe e maɓɓe fewtita ɓeya, ɓe lamndondira"
        },
        {
            "chapter": 37,
            "verse": 28,
            "text": "ɓe wi'a: \"Ko onon woni ko ardiranaynoo men, ka ɓaŋŋe ñaamo"
        },
        {
            "chapter": 37,
            "verse": 29,
            "text": "(Koohooɓe) ɓen wi'a: \"Ko woni kon, on meeɗaano wonnde gomɗimɓe"
        },
        {
            "chapter": 37,
            "verse": 30,
            "text": "Doole woo men alanaano on. Si ko woni, on wonuno yimɓe bewɓe"
        },
        {
            "chapter": 37,
            "verse": 31,
            "text": "Konngol Joomi men ngol, jojjii e men; pellet, ko en meeɗooɓe [lepte ɗen]"
        },
        {
            "chapter": 37,
            "verse": 32,
            "text": "Men bewinno on, tawde hay menen, ko men bewnooɓe"
        },
        {
            "chapter": 37,
            "verse": 33,
            "text": "Kamɓe on nden ñalnde, ko ɓe hawtoyteeɓe ka lepte"
        },
        {
            "chapter": 37,
            "verse": 34,
            "text": "Ko nii Menen Men huuwirta bomɓe ɓen"
        },
        {
            "chapter": 37,
            "verse": 35,
            "text": "Kamɓe si ɓe wi'anooma: \"Reweteeɗo alaa si wanaa Alla\", ɓe mawnintinoo"
        },
        {
            "chapter": 37,
            "verse": 36,
            "text": "ɓe wi'a: \"Kere men accitiray reweteeɗi amen ɗin, fii yimoowo haangaaɗo"
        },
        {
            "chapter": 37,
            "verse": 37,
            "text": "Si ko woni, (Nulaaɗo) on ko goonga ardi, o goongini Nulaaɓe ɓen"
        },
        {
            "chapter": 37,
            "verse": 38,
            "text": "Pellet, ko on meeɗay ɓe lepte muusuɗe ɗen"
        },
        {
            "chapter": 37,
            "verse": 39,
            "text": "On yoɓitetaake, si wanaa yeru kon ko huuwaynoɗon"
        },
        {
            "chapter": 37,
            "verse": 40,
            "text": "si wanaa jeyaaɓe Alla laɓɓinaaɓe ɓen"
        },
        {
            "chapter": 37,
            "verse": 41,
            "text": "hino woodani ɓen ɗon, fanndaari anndaandi"
        },
        {
            "chapter": 37,
            "verse": 42,
            "text": "muuyanteeɗi, kadi ko ɓe teddinaaɓe"
        },
        {
            "chapter": 37,
            "verse": 43,
            "text": "ka Aljannaaji neeminiiɗi"
        },
        {
            "chapter": 37,
            "verse": 44,
            "text": "e hoore danɗe, ko ɓe fewtondirɓe"
        },
        {
            "chapter": 37,
            "verse": 45,
            "text": "Hara kore hino wannginii e maɓɓe, immorde e ɓulirde"
        },
        {
            "chapter": 37,
            "verse": 46,
            "text": "daneere, lewñunde, fii yarooɓe"
        },
        {
            "chapter": 37,
            "verse": 47,
            "text": "muusu hoore alaa e majjam, wanaa ɗam siwrinirteeɓe ɗam"
        },
        {
            "chapter": 37,
            "verse": 48,
            "text": "Hino woodani ɓe (ton): raɓɓiduɓe ndaarɗe, yaaja giteeɓe"
        },
        {
            "chapter": 37,
            "verse": 49,
            "text": "wa'uɓe wa boofo maraaɗe"
        },
        {
            "chapter": 37,
            "verse": 50,
            "text": "Woɗɓe e maɓɓe fewtita ɓeya, ɓe lamndondira"
        },
        {
            "chapter": 37,
            "verse": 51,
            "text": "Goɗɗo e maɓɓe wi'a: \"Min miɗo marunoo wonndiiɗo"
        },
        {
            "chapter": 37,
            "verse": 52,
            "text": "wi'aynooɗo: \"Kere ko a jeyaaɗo e googimɓe ɓen"
        },
        {
            "chapter": 37,
            "verse": 53,
            "text": "Eyoo si en maayii, en wontii mbullaari e ƴi'e, haray ko en yoɓitoyteeɓe"
        },
        {
            "chapter": 37,
            "verse": 54,
            "text": "O wi'a: \"Taw si ɗon yiɗi ƴeewude"
        },
        {
            "chapter": 37,
            "verse": 55,
            "text": "O ƴeewa, o haynoo oya ka tummbo Dulbunge"
        },
        {
            "chapter": 37,
            "verse": 56,
            "text": "o wi'a: \"Mi woondirii Alla ! A eɓɓuno fii no mi halkorde"
        },
        {
            "chapter": 37,
            "verse": 57,
            "text": "Si wanaano moƴƴere Joomi am nden, mi tawdeteno e [lepteteeɓe ɓen]"
        },
        {
            "chapter": 37,
            "verse": 58,
            "text": "Wonaa non enen maayataa"
        },
        {
            "chapter": 37,
            "verse": 59,
            "text": "si wanaa maayde men aranere nden, en wonaali kadi lepteteeɓe"
        },
        {
            "chapter": 37,
            "verse": 60,
            "text": "Pellet, ko ɗum ɗoo woni maloore mawnunde nden"
        },
        {
            "chapter": 37,
            "verse": 61,
            "text": "Ko fii sugu ɗum ɗoo, woni yo gollooɓe gollan"
        },
        {
            "chapter": 37,
            "verse": 62,
            "text": "Hara ko ɗum ɓuri moƴƴude jipporde, kaa ko leggal \"Zaqquumi\" [ngal haaɗungal]"
        },
        {
            "chapter": 37,
            "verse": 63,
            "text": "Men waɗii ngal jarrabuyee tooñuɓe ɓen"
        },
        {
            "chapter": 37,
            "verse": 64,
            "text": "Ngal, ko leggal yaltayngal ka tummbere Dulbunge"
        },
        {
            "chapter": 37,
            "verse": 65,
            "text": "Dimɗe maggal, hino wa'i wa ko'e seytanooji"
        },
        {
            "chapter": 37,
            "verse": 66,
            "text": "Kamɓe on, pellet, ko e maggal ɓe nyaamirta, ɓe hebbinira ngal deedi maɓɓe"
        },
        {
            "chapter": 37,
            "verse": 67,
            "text": "Refti hino woodani ɓe e dow maggal, njaram fatinaaɗam"
        },
        {
            "chapter": 37,
            "verse": 68,
            "text": "Refti ruttorde maɓɓe nden, ko ka Dulɓoowe"
        },
        {
            "chapter": 37,
            "verse": 69,
            "text": "Ɓe tawu baabiraaɓe maɓɓe ɓen, ko majjunooɓe"
        },
        {
            "chapter": 37,
            "verse": 70,
            "text": "ɓe woni e yaccagol jokka baɗteeji maɓɓe"
        },
        {
            "chapter": 37,
            "verse": 71,
            "text": "Gomɗii, ko ɓuri ɗuuɗude e aramɓe ɓen, majjiino, ado maɓɓe"
        },
        {
            "chapter": 37,
            "verse": 72,
            "text": "Gomɗii le, Men nuluno e maɓɓe, jertinooɓe"
        },
        {
            "chapter": 37,
            "verse": 73,
            "text": "Kono ndaaru baɗtane ɓen jertinanooɓe, no wa'unoo"
        },
        {
            "chapter": 37,
            "verse": 74,
            "text": "Si wanaa jeyaaɓe Alla, laɓɓinaaɓe ɓen"
        },
        {
            "chapter": 37,
            "verse": 75,
            "text": "Gomɗii Nuuhu nodduno Men, Men moƴƴii jaabotooɓe"
        },
        {
            "chapter": 37,
            "verse": 76,
            "text": "Men daɗni mo, kanko e yimɓe makko ɓen, e suno mawnungo ngon"
        },
        {
            "chapter": 37,
            "verse": 77,
            "text": "Men waɗi geyngol makko ngol, heddotooɓe ɓen"
        },
        {
            "chapter": 37,
            "verse": 78,
            "text": "Men accani mo mantoore, e sakkitiiɓe ɓen"
        },
        {
            "chapter": 37,
            "verse": 79,
            "text": "Kisal wonii e Nuuhu, e nder winndere nden"
        },
        {
            "chapter": 37,
            "verse": 80,
            "text": "Ko non woni ko Men warjorta moƴƴimɓe ɓen"
        },
        {
            "chapter": 37,
            "verse": 81,
            "text": "Kanko, ko o jeyanooɗo e jeyaaɓe Amen gomɗimɓe ɓen"
        },
        {
            "chapter": 37,
            "verse": 82,
            "text": "Refti Men yooli heddii ɓe ɓen"
        },
        {
            "chapter": 37,
            "verse": 83,
            "text": "Hino jeyanoo e jokkuɓe mo ɓen, Ibraahiima"
        },
        {
            "chapter": 37,
            "verse": 84,
            "text": "Tuma nde ardunoo ka Joomi makko, e ɓernde hisunde"
        },
        {
            "chapter": 37,
            "verse": 85,
            "text": "Nde o maakannoo ben makko e yimɓe mun ɓen: \"Ko honɗum rewoton"
        },
        {
            "chapter": 37,
            "verse": 86,
            "text": "E ko reweteeɗi fefindaaɗi, ko wanaa Alla, faalaɗon"
        },
        {
            "chapter": 37,
            "verse": 87,
            "text": "Ko sikkuɗon e Joomiraawo tageefo ngon"
        },
        {
            "chapter": 37,
            "verse": 88,
            "text": "O ndaariri ndaarande ka koode"
        },
        {
            "chapter": 37,
            "verse": 89,
            "text": "o maaki: \"Ko mi nawnuɗo"
        },
        {
            "chapter": 37,
            "verse": 90,
            "text": "Ɓe acci mo, ɓe hucciti"
        },
        {
            "chapter": 37,
            "verse": 91,
            "text": "O moltii e reweteeɗi maɓɓe ɗin, o maaki: \"E on ñaamataa"
        },
        {
            "chapter": 37,
            "verse": 92,
            "text": "Ko heɓi on, on wowlataa"
        },
        {
            "chapter": 37,
            "verse": 93,
            "text": "O moltorani ɗi, piyirgol ɗi ñaamo ngon"
        },
        {
            "chapter": 37,
            "verse": 94,
            "text": "Ɓe fewri ka makko, hiɓe yaawno"
        },
        {
            "chapter": 37,
            "verse": 95,
            "text": "O maaki: \"E on reway kon ko lesuɗon"
        },
        {
            "chapter": 37,
            "verse": 96,
            "text": "hara le ko Alla tagi on, e kon ko golloton"
        },
        {
            "chapter": 37,
            "verse": 97,
            "text": "Ɓe wi'i: \"Mahanee mo maadi, bugoɗon mo ka dulɓayange"
        },
        {
            "chapter": 37,
            "verse": 98,
            "text": "Ɓe faandanii mo feere; kono Men waɗi ɓe sooyube ɓen"
        },
        {
            "chapter": 37,
            "verse": 99,
            "text": "O maaki: \"Min on, ko mi feroowo ka Joomi am, aray nde O fewnata lam"
        },
        {
            "chapter": 37,
            "verse": 100,
            "text": "Joomi am, yeɗam geɓal moƴƴuɓe"
        },
        {
            "chapter": 37,
            "verse": 101,
            "text": "Men wewliniri mo, geɗal muññiiɗo"
        },
        {
            "chapter": 37,
            "verse": 102,
            "text": "Nde on yottinoo e makko jahal, [Ibraahiima] maaki: \"Ko an ɓiɗɗo am, min mi yi'ii e ɗoyngol, wonnde miɗo hirse. Ndaaru ko yi'uɗaa\". [Ismaa'iila] maaki: \"Ko onon yo baaba'en, waɗee ko yamiraɗon kon, on tawoyay lam, si Alla jaɓii, jeyaaɗo e muñiiɓe ɓen"
        },
        {
            "chapter": 37,
            "verse": 103,
            "text": "Nde ɓe jebbilaninoo (ymiroore Alla nden), o hippiri mo tiinde nden"
        },
        {
            "chapter": 37,
            "verse": 104,
            "text": "Men noddiri mo wiide: \"ko yo Ibraahiima"
        },
        {
            "chapter": 37,
            "verse": 105,
            "text": "Pellet, a goonginii koyɗol ngol. Ko Menen Men yoɓirte moƴƴinooɓe ɓen"
        },
        {
            "chapter": 37,
            "verse": 106,
            "text": "Pellet, ko ɗum ɗoo woni jarrabuyee ɓannguɗo on"
        },
        {
            "chapter": 37,
            "verse": 107,
            "text": "Men soktiri mo kirse mawɗe"
        },
        {
            "chapter": 37,
            "verse": 108,
            "text": "Men accani mo mantoore, e sakkitiiɓe ɓen"
        },
        {
            "chapter": 37,
            "verse": 109,
            "text": "Kisiyee wonii e Ibraahiima"
        },
        {
            "chapter": 37,
            "verse": 110,
            "text": "Ko wano nii Men yoɓirta moƴƴinooɓe ɓen"
        },
        {
            "chapter": 37,
            "verse": 111,
            "text": "Kanko, ko o jeyaaɗo e jeyaaɓe Amen gomɗimɓe ɓen"
        },
        {
            "chapter": 37,
            "verse": 112,
            "text": "Men wewlintiniri Ishaaqa, Annabaajo jeyaaɗo e moƴƴuɓe ɓen"
        },
        {
            "chapter": 37,
            "verse": 113,
            "text": "Men hebbini barki e makko e Ishaaqa. Hino e geyngol maɓɓe ngol: moƴƴinɗo, e tooñuɗo hoore-mun ɓanngini"
        },
        {
            "chapter": 37,
            "verse": 114,
            "text": "Gomɗii Men moƴƴike e dow Muusaa e Haaruuna"
        },
        {
            "chapter": 37,
            "verse": 115,
            "text": "Men daɗni ɓe, kamɓe e yimɓe maɓɓe ɓen, e ngoƴo mawnungo"
        },
        {
            "chapter": 37,
            "verse": 116,
            "text": "Men walli ɓe, ɓe woni fooluɓe ɓen"
        },
        {
            "chapter": 37,
            "verse": 117,
            "text": "Men okki ɓe Deftere ɓannginnde nden"
        },
        {
            "chapter": 37,
            "verse": 118,
            "text": "Men fewniri ɓe, e laawol focciingol ngol"
        },
        {
            "chapter": 37,
            "verse": 119,
            "text": "Men accani ɓe mantoore, e sakkitiiɓe ɓen"
        },
        {
            "chapter": 37,
            "verse": 120,
            "text": "Kisal wonii e dow Muusaa e Haaruuna"
        },
        {
            "chapter": 37,
            "verse": 121,
            "text": "Ko wano nii Men yoɓitirta moƴƴimɓe ɓen"
        },
        {
            "chapter": 37,
            "verse": 122,
            "text": "Kamɓe ɗiɗo, ko ɓe jeyanooɓe e jeyaaɓe Amen gomɗimɓe ɓen"
        },
        {
            "chapter": 37,
            "verse": 123,
            "text": "Pellet, Ilyaasa kadi, ko jeyanooɗo e Nulaaɓe ɓen"
        },
        {
            "chapter": 37,
            "verse": 124,
            "text": "Janto nde o maakannoo yimɓe makko ɓen: \"E on hulataa [Alla]"
        },
        {
            "chapter": 37,
            "verse": 125,
            "text": "E ko \"Ba'ala\" rewoton, accon ɓurɗo moƴƴude tagu On"
        },
        {
            "chapter": 37,
            "verse": 126,
            "text": "Woni Alla, Jeyɗo on, Jeyi baabiraaɓe mon adinooɓe ɓen"
        },
        {
            "chapter": 37,
            "verse": 127,
            "text": "Ɓe fenni mo, awa non, ko ɓe tawnoyteeɓe (ka lepte)"
        },
        {
            "chapter": 37,
            "verse": 128,
            "text": "Si wanaa jeyaaɓe Alla laɓɓinaaɓe ɓen"
        },
        {
            "chapter": 37,
            "verse": 129,
            "text": "Men accani mo mantoore, e sakkitiiɓe ɓen"
        },
        {
            "chapter": 37,
            "verse": 130,
            "text": "Kisal wonii e dow Ilyaasiina'en"
        },
        {
            "chapter": 37,
            "verse": 131,
            "text": "Ko wano nii Men yoɓirta moƴƴimɓe ɓen"
        },
        {
            "chapter": 37,
            "verse": 132,
            "text": "Kanko, ko o jeyanooɗo e jeyaaɓe Amen gomɗimɓe ɓen"
        },
        {
            "chapter": 37,
            "verse": 133,
            "text": "Pellet, Luutu kadi, ko jeyanooɗo e Nulaaɓe ɓen"
        },
        {
            "chapter": 37,
            "verse": 134,
            "text": "Janto nde Men daɗndunoo mo, kanko e ɓeynguure makko nden fow"
        },
        {
            "chapter": 37,
            "verse": 135,
            "text": "si wonaa nayeeja debba, tawaaɗo e luttunooɓe ɓen"
        },
        {
            "chapter": 37,
            "verse": 136,
            "text": "refti Men oƴƴi heddii ɓe ɓen"
        },
        {
            "chapter": 37,
            "verse": 137,
            "text": "Onon non, hiɗon rewa e hoore-maɓɓe, dawol mon"
        },
        {
            "chapter": 37,
            "verse": 138,
            "text": "e ka jemma. E on haqqiltaa"
        },
        {
            "chapter": 37,
            "verse": 139,
            "text": "Pellet, Yuunusa kadi, ko jeyanooɗo e Nulaaɓe ɓen"
        },
        {
            "chapter": 37,
            "verse": 140,
            "text": "Janto nde o dogirnoo ka laana hebbinaaka"
        },
        {
            "chapter": 37,
            "verse": 141,
            "text": "o urbinii, o jeyaa e foolaaɓe ɓen"
        },
        {
            "chapter": 37,
            "verse": 142,
            "text": "Linngii ngii moɗi mo, ko o felniiɗo"
        },
        {
            "chapter": 37,
            "verse": 143,
            "text": "Si wanaano tawde himo jeyanoo e subbunhinotooɓe ɓen"
        },
        {
            "chapter": 37,
            "verse": 144,
            "text": "o ñiiɓayno e reedu maggii, haa ñalnde ɓe immintinoytee"
        },
        {
            "chapter": 37,
            "verse": 145,
            "text": "Men werlii mo ka ladde, ko o nawnuɗo"
        },
        {
            "chapter": 37,
            "verse": 146,
            "text": "Men fuɗini e mayre, leggal buudi"
        },
        {
            "chapter": 37,
            "verse": 147,
            "text": "Men nuli mo e ujune teemeder yimɓe, maa ko ɓuri"
        },
        {
            "chapter": 37,
            "verse": 148,
            "text": "Ɓe gomɗini, Men dakmiti ɓe haa e dumunna"
        },
        {
            "chapter": 37,
            "verse": 149,
            "text": "Lamndii ɓe:\" E ko Joomi maa woodanta ɓiɗɓe rewɓe, kamɓe kan worɓe"
        },
        {
            "chapter": 37,
            "verse": 150,
            "text": "Kaa Men tagir Malaa'ika'en rewɗinaaɗi, hara ko ɓe seediiɓe"
        },
        {
            "chapter": 37,
            "verse": 151,
            "text": "Faamee, kamɓe e pepindaale maɓɓe ɗen, hiɓe wi'a"
        },
        {
            "chapter": 37,
            "verse": 152,
            "text": "Allah jibinii\"; pellet, ɓe fanay"
        },
        {
            "chapter": 37,
            "verse": 153,
            "text": "Hara O suɓay ɓiɗɓe rewɓe ɓen e dow worɓe ɓen"
        },
        {
            "chapter": 37,
            "verse": 154,
            "text": "Ko heɓi on, si ɗon ñaawira non"
        },
        {
            "chapter": 37,
            "verse": 155,
            "text": "E on miijitottaako"
        },
        {
            "chapter": 37,
            "verse": 156,
            "text": "Kaa hiɗon jogii hujja ɓannguɗo"
        },
        {
            "chapter": 37,
            "verse": 157,
            "text": "Haray addee deftere mon nden, si wonii ko on goonguɓe"
        },
        {
            "chapter": 37,
            "verse": 158,
            "text": "Ɓe waɗi hakkunde Makko e Malaa'ika'en, asko; hara non, Malaa'ka'en no anndi, ɓen ko tawnoyteeɓe (ka lepte)"
        },
        {
            "chapter": 37,
            "verse": 159,
            "text": "Senayee woodani Allah, e kon ko ɓe sifotoo"
        },
        {
            "chapter": 37,
            "verse": 160,
            "text": "Si wanaa jeyaaɓe Allah laɓɓinaaɓe ɓen"
        },
        {
            "chapter": 37,
            "verse": 161,
            "text": "Anndon onon e ko rewoton kon"
        },
        {
            "chapter": 37,
            "verse": 162,
            "text": "on wonaali majjinooɓe ɗum [goɗɗo goo]"
        },
        {
            "chapter": 37,
            "verse": 163,
            "text": "si wanaa tawɗo on ko naatoowo ka Dulɓaynge"
        },
        {
            "chapter": 37,
            "verse": 164,
            "text": "[Malaa'ika'en wi'i]: \"Alaa e amen, mo alanaa ɗum, darorde anndaande"
        },
        {
            "chapter": 37,
            "verse": 165,
            "text": "Ko menen woni saffinaaɓe ɓen"
        },
        {
            "chapter": 37,
            "verse": 166,
            "text": "Ko menen kadi woni subbunhinotooɓe ɓen"
        },
        {
            "chapter": 37,
            "verse": 167,
            "text": "Ɓe woniino e wi'ugol"
        },
        {
            "chapter": 37,
            "verse": 168,
            "text": "Hara Deftere iwnde e adinooɓe ɓen, no woodannoo men"
        },
        {
            "chapter": 37,
            "verse": 169,
            "text": "men wonayno jeyaaɓe Allah laɓɓinaaɓe"
        },
        {
            "chapter": 37,
            "verse": 170,
            "text": "Ɓe yeddi nde, kono aray ɓe anndoya"
        },
        {
            "chapter": 37,
            "verse": 171,
            "text": "Gomɗii Konngol Amen ardinoke, fii jeyaaɓe Amen, Nulaaɓe ɓen"
        },
        {
            "chapter": 37,
            "verse": 172,
            "text": "wonnde pellet, ko kamɓe woni walleteeɓe ɓen"
        },
        {
            "chapter": 37,
            "verse": 173,
            "text": "e wonnde ko konu Amen ngun, woni foolooɓe ɓen"
        },
        {
            "chapter": 37,
            "verse": 174,
            "text": "Ɗuurno ɓee, haa e saanga"
        },
        {
            "chapter": 37,
            "verse": 175,
            "text": "ndaaraa ɓe, ɓe aray yi'ude"
        },
        {
            "chapter": 37,
            "verse": 176,
            "text": "E hara ko lepte Amen ɗen ɓe heñorta"
        },
        {
            "chapter": 37,
            "verse": 177,
            "text": "Si ɗe jippike ka tannde (dingiral)maɓɓe, haray bimmbi waajonooɓe ɓen bonii"
        },
        {
            "chapter": 37,
            "verse": 178,
            "text": "Ɗuurno ɓee, haa e saanga"
        },
        {
            "chapter": 37,
            "verse": 179,
            "text": "ndaaraa, ɓe aray yi'ude"
        },
        {
            "chapter": 37,
            "verse": 180,
            "text": "Senayee woodanii Joomi maa, Jeyɗo teddungal, e kon ko ɓe sifotoo"
        },
        {
            "chapter": 37,
            "verse": 181,
            "text": "Kisyee wonii e Nulaaɓe ɓen"
        },
        {
            "chapter": 37,
            "verse": 182,
            "text": "Yettoore woodani Allah, Jeyɗo winndere nden"
        }
    ]
}