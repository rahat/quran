{
    "chapter": [
        {
            "chapter": 29,
            "verse": 1,
            "text": "Alif, Lam, Mim. (so Allah i Matao ko paka-aantapan Iyan on)"
        },
        {
            "chapter": 29,
            "verse": 2,
            "text": "Ba tiyarima o manga manosiya sa di siran pkhodiin asar a gi iran matharo a: \"Miyaratiyaya kami, na siran na di siran thiyobaan"
        },
        {
            "chapter": 29,
            "verse": 3,
            "text": "Na sabnsabnar a tiniyoba Ami so miyaonaan iran, na mataan a pntoon dn o Allah so mimamataan, go mataan a pntoon Iyan dn so manga bokhag"
        },
        {
            "chapter": 29,
            "verse": 4,
            "text": "Ba tiyarima o siran a giinggagalbk ko manga rarata sa khapalagoyan Kami ran? Miyakaratarata so ipkhokom iran"
        },
        {
            "chapter": 29,
            "verse": 5,
            "text": "Sa taw a mabaloy a aarapn iyan so khithoona an iyan ko Allah, na mataan! a so diyandi o Allah na phakatalingoma dn: Go Skaniyan so Pphakan´g, a Matao"
        },
        {
            "chapter": 29,
            "verse": 6,
            "text": "Na sa taw a managontaman, na makaphanagontaman sa rk bo o ginawa niyan: Mataan! a so Allah na sabnar a di makaphangangarongan ko manga kaadn"
        },
        {
            "chapter": 29,
            "verse": 7,
            "text": "Na siran a miyamaratiyaya, go pinggalbk iran so manga pipiya, na mataan a lalasn Ami kiran dn so manga dosa iran, go mataan a ibalas Ami kiran dn so mapiya ko pinggolawla iran"
        },
        {
            "chapter": 29,
            "verse": 8,
            "text": "Na piyanginsana Mi ko manosiya so (kaphiyapiya i niyan ko) mbala a loks iyan, sa samporna a kaphiyapiya: Na o tgln iran rka a kisakoton ka Rakn ko daa rk ka on a katao, na ding ka siran pagonoti. Sii Rakn so khandodan iyo, na phanotholn Ko rkano so pinggolawla niyo"
        },
        {
            "chapter": 29,
            "verse": 9,
            "text": "Na siran a miyamaratiyaya, go pinggalbk iran so manga pipiya, na matatangkd a phakasoldn Ami siran dn (ko sorga) a pd o manga bilangataw"
        },
        {
            "chapter": 29,
            "verse": 10,
            "text": "Na adn a pd ko manga manosiya a taw a gii niyan tharoon a: \"Piyaratiyaya mi so Allah\"; na igira a miyaringasa makapantag ko Allah, na balowin iyan so pangarasi o manosiya a izan o siksa o Allah! Na ibt o adn a makawma a tabang a phoon ko Kadnan ka, na mataan a ptharoon iran dn a: \"Mataan! a skami na aya btad ami na pd iyo\". Ba di so Allah i Matao ko nganin a zisii ko manga rarb o manga kaadn"
        },
        {
            "chapter": 29,
            "verse": 11,
            "text": "Na mataan a katawan dn o Allah so miyamaratiyaya, go mataan a katawan Iyan dn so pphamanangin"
        },
        {
            "chapter": 29,
            "verse": 12,
            "text": "Na pitharo o siran a miyamangongkir ko siran a miyamaratiyaya a: \"Kdga niyo so okit ami, ka awidan ami so manga dosa niyo\"; a da a khaawidan iran ko manga dosa iran a mayto bo: Mataan! a siran na titho a manga bokhag"
        },
        {
            "chapter": 29,
            "verse": 13,
            "text": "Na mataan a khaawidan iran so manga dosa iran, go so manga dosa (o diyadag iran), a rakhs o manga dosa iran, go mataan a ipagiza kiran dn ko alongan a qiyamah so pimbabaas iran a kabokhag"
        },
        {
            "chapter": 29,
            "verse": 14,
            "text": "Na sabnsabnar a siyogo Ami so Noh ko pagtaw niyan, na miyakatarg kiran sa sanggibo ragon korang bo sa lima polo ragon: Na piyolang siran o ig a mala, a siran na manga darowaka"
        },
        {
            "chapter": 29,
            "verse": 15,
            "text": "Na siyabt Ami skaniyan ago so manga pd a miyakada ko kapal, go biyaloy Ami oto a tanda ko manga kaadn"
        },
        {
            "chapter": 29,
            "verse": 16,
            "text": "Go (siyogo Ami) so Ibrahim gowani na pitharo iyan ko pagtaw niyan a: \"Zoasoata niyo so Allah: Go onoti niyo Skaniyan: Giyoto man i mapiya rkano, o skano na katawi niyo"
        },
        {
            "chapter": 29,
            "verse": 17,
            "text": "Aya bo dn a pzimbaan iyo a salakaw ko Allah na manga barahala, go pphangmbaalan iyo a kabokhag. Mataan! a so pzimbaan iyo a salakaw ko Allah na da a makhakapaar iran rkano a pagpr: Na thontota niyo sii ko Allah so pagpr, go simbaa niyo Skaniyan, go panalamat kano Rkaniyan: Ka Rong kano phakandoda"
        },
        {
            "chapter": 29,
            "verse": 18,
            "text": "Na oba niyo pakapmbokhaga (so Rasol), na sabnar a piyakambokhag o manga pagtaw a miyaonaan iyo (so manga rasol): Na da a paliyogat ko Rasol a rowar ko kapamakasampay (o sogoan) a mapayag"
        },
        {
            "chapter": 29,
            "verse": 19,
            "text": "Ba iran da manggdagda o andamanaya i kapphakapanagipoona o Allah ko kapphangadn, oriyan iyan na khasowin Iyan skaniyan (madn)? Mataan! a giyoto man sii ko Allah na malbod"
        },
        {
            "chapter": 29,
            "verse": 20,
            "text": "Tharoang ka a: \"Lalakaw kano ko lopa na pamimikirana niyo o andamanaya i kiyaphoon Iyan (madn) ko manga kaadn, oriyan iyan na so Allah na phangadn sa kapangadn a mori: Mataan! a so Allah na sii ko langowan taman na Gaos Iyan"
        },
        {
            "chapter": 29,
            "verse": 21,
            "text": "Ziksaan Iyan so taw a kabaya Iyan, go ikhalimo Iyan so taw a kabaya Iyan, na Rong kano phakandoda"
        },
        {
            "chapter": 29,
            "verse": 22,
            "text": "Na da rkano i ba niyo kapalagowi (so siksa) sii ko lopa, go da sii ko langit, go da a bagian iyo a salakaw ko Allah a Panarigan, go da a tabanga"
        },
        {
            "chapter": 29,
            "verse": 23,
            "text": "Na siran a miyamangongkir ko manga ayat o Allah, go so khithoona an Rkaniyan, - na siran man na kiya daan siran sa panginam ko limo Akn: Go siran man na adn a bagian iran a siksa a malipds"
        },
        {
            "chapter": 29,
            "verse": 24,
            "text": "Na da a miyabaloy a smbag o pagtaw (o Ibrahim) a rowar sa kiyatharo a iran sa: \"Bonoa niyo skaniyan, odi na totonga niyo skaniyan\". Na siyabt skaniyan o Allah phoon ko apoy. Mataan! a adn a matatago roo man a titho a manga tanda ko pagtaw a mapaparatiyaya"
        },
        {
            "chapter": 29,
            "verse": 25,
            "text": "Na pitharo iyan a: \"Aya bo dn a kinowa niyo a salakaw ko Allah na manga barahala, a pinggiginawa iyan o lt iyo sii ko kawyagoyag ko doniya; oriyan iyan na sii ko alongan a qiyamah na taplisn o sabaad rkano so sabaad, go ipaninta o sabaad rkano so sabaad; go darpa iyo so apoy, go da a bagian iyo a phamakatabang"
        },
        {
            "chapter": 29,
            "verse": 26,
            "text": "Na piyaratiyaya skaniyan o Lot: Na pitharo (o Ibrahim) a: \"Mataan! a sakn na phagapas ako ko Kadnan ko: Mataan! a Skaniyan na Skaniyan so Mabagr, a Mawngangn"
        },
        {
            "chapter": 29,
            "verse": 27,
            "text": "Na inibgay Ami rkaniyan so Is´haq go so Ya´qob, go inisnggay Ami sii ko manga moriyataw niyan so kananabii go so kitab, go inibgay Ami ron so balas rkaniyan sii sa doniya; go mataan! a skaniyan na sii sa akhirat na pd dn ko manga bilangataw"
        },
        {
            "chapter": 29,
            "verse": 28,
            "text": "Go (siyogo Ami) so Lot gowani na pitharo iyan ko pagtaw niyan: \"Mataan! a skano na pzogokn iyo dn so pakasisingay, da a miyakawna rkano saya a isa bo ko manga kaadn"
        },
        {
            "chapter": 29,
            "verse": 29,
            "text": "Ino a mataan! a skano na sabnar a pphangabayaan iyo so manga mama, go pphamagayan kano ko lalan, go gii niyo nggolawlaan ko pkhalimodan rkano so marata? Na da a miyabaloy a smbag o pagtaw niyan a rowar sa kiyatharo a iran: Sa talingomaan ka rkami so siksa o Allah, o ska na pd ko manga bnar"
        },
        {
            "chapter": 29,
            "verse": 30,
            "text": "Pitharo iyan: \"Kadnan ko! tabangi akong Ka ko pagtaw a pphamaminasa"
        },
        {
            "chapter": 29,
            "verse": 31,
            "text": "Na kagiya a miyoma o manga sogo Ami (a manga malaikat) - ko Ibrahim so mapiya a tothol, na pitharo iran a: \"Mataan! a Skami na mbinasaan Ami so taw sangkai a ingd: Mataan! a so taw ron na miyabaloy siran a manga darowaka"
        },
        {
            "chapter": 29,
            "verse": 32,
            "text": "Pitharo (o Ibrahim) a: \"Mataan! a matatago roo so Lot\". Pitharo iran a: \"Skami i matao ko taw a matatago roo: Mataan a zabtn Ami dn skaniyan ago so taalok on, - inonta si (Waylah a) karoma niyan: Ka miyabaloy a pd ko pthatalimbagak (ko siksa)"
        },
        {
            "chapter": 29,
            "verse": 33,
            "text": "Na kagiya a makawma so manga sogo Ami ko Lot, na minimboko iyan siran, go inigagt siran a rarb (iyan): Na pitharo iran a: \"Di ka pkhalk, go di ka mboboko: Mataan! a Skami na zabtn Ami ska ago so taalok rka, inonta so karomang ka: Ka miyabaloy a pd ko mithatalimbagak"
        },
        {
            "chapter": 29,
            "verse": 34,
            "text": "Mataan! a Skami na pagowitan Ami so taw sangkai a ingd sa siksa a phoon ko langit, sabap ko kiyapanongklid iran"
        },
        {
            "chapter": 29,
            "verse": 35,
            "text": "Na sabnsabnar a inibagak Ami aya a tanda a mapayag, ko pagtaw a pnggdagdaan iran"
        },
        {
            "chapter": 29,
            "verse": 36,
            "text": "Go (siyogo Ami) sii ko pagtaw a Madyan so pagari ran a Shoayb. Na pitharo iyan: \"Hay pagtaw akn, simbaa niyo so Allah, go kalkn iyo so alongan a mawri: Go di kano phribogar ko lopa, sa pphamaminasa kano"
        },
        {
            "chapter": 29,
            "verse": 37,
            "text": "Na piyakambokhag iran skaniyan: Na miyadansal siran o linog, na kiyapitaan siran ko darpa iran a miyamangndr"
        },
        {
            "chapter": 29,
            "verse": 38,
            "text": "Go (bininasa Mi) so pagtaw a Ad, go so pagtaw a Samod: Na sabnar a miyapayag rkano sa sabap ko manga darpa iran: Go pipharasan kiran o shaytan so manga galbk iran, na kiyaalangan iyan siran ko lalan (a ontol), a aya btad iran na pphamakaylay siran"
        },
        {
            "chapter": 29,
            "verse": 39,
            "text": "Go (bininasa Mi) so Qaroon, go so Pir´awn, go so Haman: Na sabnsabnar a minioma kiran o Mosa so manga rarayag a karina, na miyanakabor siran ko lopa; go da siran makapalagoy (ko siksa Ami)"
        },
        {
            "chapter": 29,
            "verse": 40,
            "text": "Na oman i isa kiran na siniksa Ami sa sabap ko dosa niyan: Na pd kiran, so biyotawanan Ami skaniyan sa ndo a ator; go pd kiran so miyadansal skaniyan o sowara a phakapolang; go pd kiran so liyandng Ami skaniyan ko lopa; go pd kiran so inld Ami: Na da ko btad o Allah i ba Niyan siran pzalimboti: Na ogaid na aya btad iran na so manga ginawa iran i pzalimbotan iran"
        },
        {
            "chapter": 29,
            "verse": 41,
            "text": "Aya ibarat o siran a kominowa siran sa salakaw ko Allah a manga panarigan na lagid o lalawa, a mimbaal sa walay; na mataan! a aya lbi a malobay ko manga walay na sabnar a so walay o lalawa; o siran na katawi ran"
        },
        {
            "chapter": 29,
            "verse": 42,
            "text": "Mataan! a so Allah na katawan Iyan so pphanongganowin iran a salakaw Rkaniyan a shay´: Go Skaniyan so Mabagr, a Mawngangn"
        },
        {
            "chapter": 29,
            "verse": 43,
            "text": "Na giyang kaya a manga ibarat na phagmbaalan Ami aya ko manga manosiya; na da a phakasabot saya a rowar ko manga tatao"
        },
        {
            "chapter": 29,
            "verse": 44,
            "text": "Inadn o Allah so manga langit ago so lopa sii ko bnar: Mataan! a adn a matatago saya a titho a tanda ko miyamaratiyaya"
        },
        {
            "chapter": 29,
            "verse": 45,
            "text": "Batiyaang ka so iniilaham rka a kitab, go pamayandgn ka so sambayang: Mataan! a so sambayang na phakasapar ko pakasisingay, go so marata; na mataan a so tadm ko Allah i lbi a mala. Na so Allah na katawan Iyan so gii niyo nggolawlaan"
        },
        {
            "chapter": 29,
            "verse": 46,
            "text": "Na di kano pakipphapawala ko tiyoronan sa kitab, inonta o so skaniyan na lbi a mapiya, liyo bo ko siran a da kiran pamaginontolan: Go tharoa niyo a: \"Piyaratiyaya mi so initoron rkami go so initoron rkano (a kitab); go so Tohan ami go Tohan iyo na Isaysa; go skami na Ron kami mbabayorantang"
        },
        {
            "chapter": 29,
            "verse": 47,
            "text": "Na lagid aya man a kinitoronn Ami rka ko kitab. Na siran a inibgay Ami kiran so kitab na paparatiyayaan iran oto, na adn a pd ko siran aya a taw a miyamaratiyaya on: Na da a somasangka ko manga ayat Ami a rowar ko manga kafir"
        },
        {
            "chapter": 29,
            "verse": 48,
            "text": "Kna a ba adn a pkhabatiya aka ko onaan aya a kitab, go kna a bang ka pkhisorat skaniyan a gii nggolalan ko kawanan ka: Ka samawto na mataan a kaparampangan so gii nggagalbk sa ribat"
        },
        {
            "chapter": 29,
            "verse": 49,
            "text": "Kna, ka skaniyan na manga ayat a manga rarayag a zisii ko manga rarb o siran a piyamgan ko katao: Na da a somasangka ko manga ayat Ami a rowar ko manga darowaka"
        },
        {
            "chapter": 29,
            "verse": 50,
            "text": "Na pitharo iran a: \"Ino a da a initoron on a manga tanda a phoon ko Kadnan iyan? Tharoang ka a: So manga tanda na sii bo phoon ko Allah: Na sakn na matag pphamakaiktiyar a mapayag"
        },
        {
            "chapter": 29,
            "verse": 51,
            "text": "Ba kiran da makatarotop so mataan a kinitoronn Ami rka ko kitab a pkhabatiya kiran? Mataan! a adn a matatago roo man a titho a limo go pananadm a bagian o pagtaw a mapaparatiyaya"
        },
        {
            "chapter": 29,
            "verse": 52,
            "text": "Tharoang ka (hay Mohammad) a: \"Miyakatarotop so Allah ko lt akn ago so lt iyo a saksi: Katawan Iyan so zisii ko manga langit ago so lopa. Na so siran a piyaratiyaya iran so ribat go inongkir iran so Allah, na siran man na siran so manga logi"
        },
        {
            "chapter": 29,
            "verse": 53,
            "text": "Na pphangnin iran rka a kagaan o siksa: Na o da so taalik a miyapnto, na makawma kiran dn so siksa: Na makatalingoma kiran dn a mitalmba, a siran na di iran maiin´ngka"
        },
        {
            "chapter": 29,
            "verse": 54,
            "text": "Pphangnin iran rka a: Kagaan o siksa a mataan! a so naraka Jahannam na sabnar a katatangkalan iyan so manga kafir"
        },
        {
            "chapter": 29,
            "verse": 55,
            "text": "Sii ko gawii a mibongkos kiran so siksa phoon ko kaporoan iran go phoon ko kababaan o manga a´i ran, na tharoon Iyan: \"Taami niyo so pinggolawla niyo"
        },
        {
            "chapter": 29,
            "verse": 56,
            "text": "Hay manga oripn Ko a so miyamaratiyaya, mataan! a so lopa Akn na mawlad: Na Sakn bo i simbaa niyo"
        },
        {
            "chapter": 29,
            "verse": 57,
            "text": "Oman i baraniyawa na phakataam ko kapatay: Oriyan iyan na sii kano Rkami phakandoda"
        },
        {
            "chapter": 29,
            "verse": 58,
            "text": "Na so siran a miyamaratiyaya, go pinggalbk iran so manga pipiya, na mataan a pakapphantawn Ami siran dn ko sorga, - a manga darpa a manga poporo a pphamangondas ko kababaan iyan so manga lawasayg, - makakakal siran on, sayana a mapiya a balas ko miyamagamal (sa mapiya)"
        },
        {
            "chapter": 29,
            "verse": 59,
            "text": "A siran na miphantang siran, go so bo so Kadnan iran i sasarigan iran"
        },
        {
            "chapter": 29,
            "verse": 60,
            "text": "Na madakl a baraniyawa a di phakaawid sa pagpr on: Na so Allah i pphagpr on, go (pphagpr) rkano: Na Skaniyan so Pphakan´g, a Matao"
        },
        {
            "chapter": 29,
            "verse": 61,
            "text": "Na ibt o izaan ka kiran, o antawaa i miyadn ko manga langit ago so lopa, go piyakaphasiyonot iyan so alongan go so olan? Na mataan a ptharoon iran dn a: \"So Allah. Na andamanaya i kapthalikhod iran"
        },
        {
            "chapter": 29,
            "verse": 62,
            "text": "So Allah na pphakawladn Iyan so riskhi ko taw a kabaya Iyan ko manga oripn Iyan; go pphakasimpitn Iyan rkaniyan; mataan! a so Allah sii ko langowan taman na katawan Iyan"
        },
        {
            "chapter": 29,
            "verse": 63,
            "text": "Na ibt o izaan ka kiran, o antawaa i tomiyoron, phoon ko kawang, ko ig, na inioyag Iyan oto ko lopa ko oriyan o kiyapatay niyan? Na mataan a ptharoon iran dn a: \"So Allah!\" tharoang ka: \"So podi na rk o Allah! Kna, ka so kadaklan kiran na di siran pnggdagda"
        },
        {
            "chapter": 29,
            "verse": 64,
            "text": "Na da ko ungkai a kawyagoyag ko doniya inonta na karimbaran go katmbangan; na mataan! a so ingd a mawri na titho a skaniyan i kawyagoyag, o siran na katawi ran"
        },
        {
            "chapter": 29,
            "verse": 65,
            "text": "Na igira a miyakada siran ko kapal, na mangni siran ko Allah, sa totolabosn iran Rkaniyan so okit ko kapagintaw; na kagiya a sabtn Iyan siran a iraot siran ko kalopaan, na samawto na siran na pphanakoto siran"
        },
        {
            "chapter": 29,
            "verse": 66,
            "text": "Ka kagiya a phagongkirn iran so inibgay Ami kiran, go kagiya a masosonor siran! Na katokawan iran dn"
        },
        {
            "chapter": 29,
            "verse": 67,
            "text": "Ba iran da maylay a mataan! a Skami na sominggay Kami sa lindonga, a panarigan, na pphanikhmn so manga manosiya ko mliliyota kiran? Ba so ribat i pharatiyayaan iran, na so limo o Allah na phagongkirn iran"
        },
        {
            "chapter": 29,
            "verse": 68,
            "text": "Na ba adn a taw a makalbi a darowaka ko taw a inangkob iyan so Allah sa kabokhag, odi na piyakambokhag iyan so bnar kagiya makawma on? Ba da a matatago ko naraka Jahannam a darpa a bagian o manga kafir"
        },
        {
            "chapter": 29,
            "verse": 69,
            "text": "Na so siran a miyamanagontaman makapantag Rkami, - na mataan a nggonanaon Ami siran dn ko manga okit Ami: Na mataan! a so Allah na pd dn o miphipiyapiya"
        }
    ]
}