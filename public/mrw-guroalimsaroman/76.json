{
    "chapter": [
        {
            "chapter": 76,
            "verse": 1,
            "text": "Sabnar a somiyagad ko manosiya so wakto a pd ko masa, a da a mayto bo a kiyaaloy niyan"
        },
        {
            "chapter": 76,
            "verse": 2,
            "text": "Mataan! a Skami na inadn Ami so manosiya a phoon sa notfa a miyakazaozaog, ka an Ami katpngi skaniyan; na biyaloy Ami skaniyan a pphakan´g, a pphakaylay"
        },
        {
            "chapter": 76,
            "verse": 3,
            "text": "Mataan! a Skami na pinggonanao Ami skaniyan ko lalan: Na adn a miyanalamat, na adn a miyongkir"
        },
        {
            "chapter": 76,
            "verse": 4,
            "text": "Mataan! a Skami na pithiyagaran Ami so miyamangongkir sa manga rantay, go manga patong, go kadg"
        },
        {
            "chapter": 76,
            "verse": 5,
            "text": "Mataan! a so miphipiyapiya, na phamakainom siran ko inomn, a adn a saog iyan a Kafor"
        },
        {
            "chapter": 76,
            "verse": 6,
            "text": "Bowalan a pkhaynom skaniyan o manga oripn o Allah, pphamaka ondasn iran oto sa sadn sa phakaondasan iran on"
        },
        {
            "chapter": 76,
            "verse": 7,
            "text": "Ipthoman iran so paliyogat, go ikaalk iran so gawii a miyabaloy so karataan iyan a langkap (a giyoto so alongan a qiyamah)"
        },
        {
            "chapter": 76,
            "verse": 8,
            "text": "Go pphakakn iran sa pangn´ngkn sii ko kapkhababayai rkaniyan so miskin, go so wata a ilo, go so bilanggo"
        },
        {
            "chapter": 76,
            "verse": 9,
            "text": "(Pitharo iran:) \"Aya bo a kapphakakana mi rkano na makapantag ko balas o Allah: Da a singanin ami rkano a balas, odi na panalamat"
        },
        {
            "chapter": 76,
            "verse": 10,
            "text": "Mataan! a skami na ipkhalk ami phoon ko Kadnan ami so gawii a marimng, a mitataralo"
        },
        {
            "chapter": 76,
            "verse": 11,
            "text": "Na phakalidasn siran o Allah ko karata angkoto a gawii, go mbgan Iyan siran sa kataid, go kapipiya ginawa"
        },
        {
            "chapter": 76,
            "verse": 12,
            "text": "Go imbalas Iyan kiran sabap ko kiyaphantang iran, so sorga, go (nditarn a) sotra"
        },
        {
            "chapter": 76,
            "verse": 13,
            "text": "Gii siran roo zasandasandang ko manga kantir; da a khagdam iran roo a (kayaw) o alongan, go da a matnggaw"
        },
        {
            "chapter": 76,
            "verse": 14,
            "text": "Go miyadayondong kiran so manga along roo, go pphamangitaliyadok so manga onga on a pawnotonot"
        },
        {
            "chapter": 76,
            "verse": 15,
            "text": "Go iphlibt kiran so manga pananagoay a pirak, go manga baso a ropaan a manga batowintan"
        },
        {
            "chapter": 76,
            "verse": 16,
            "text": "Manga batowintan a pirak, a diniyangka iran oto sa samporna a diyangka"
        },
        {
            "chapter": 76,
            "verse": 17,
            "text": "Go pphakainom on siran roo sa inomn a aya saog iyan na Zanjabil"
        },
        {
            "chapter": 76,
            "verse": 18,
            "text": "Bowalan roo a pmbthowan sa Salsabila"
        },
        {
            "chapter": 76,
            "verse": 19,
            "text": "Na gii siran nggagayanan o manga tatap a manga kangodaan; na igira a inilaing ka siran, na aya tarima aka kiran na manga montiya a misasamborak"
        },
        {
            "chapter": 76,
            "verse": 20,
            "text": "Go igira a miyailaing ka na ron ka khaylay so limo go kadato a lbi a mala"
        },
        {
            "chapter": 76,
            "verse": 21,
            "text": "Khindiditar siran sa manga nditarn a sotra a manipis a gadong, go sotra a makapal; go phangimowan siran sa manga salnda a pirak, go phakainomn siran o Kadnan iran sa inomn a phakasoti"
        },
        {
            "chapter": 76,
            "verse": 22,
            "text": "(Ptharoon kiran a) \"Mataan! a giyaya na miyabaloy a balas rkano, go miyabaloy so amal iyo a tiyarima"
        },
        {
            "chapter": 76,
            "verse": 23,
            "text": "Mataan! a Skami na Skami na initoron Ami rka so Qor´an sa katoron (a miyakazosokli)"
        },
        {
            "chapter": 76,
            "verse": 24,
            "text": "Na thigr ka makapantag ko kokoman o Kadnan ka, go ding ka pagonoti so pd kiran, a baradosa odi na miyongkir"
        },
        {
            "chapter": 76,
            "verse": 25,
            "text": "Go tatadming ka so ngaran o Kadnan ka ko kapitapita, go so kagabigabi"
        },
        {
            "chapter": 76,
            "verse": 26,
            "text": "Go so sabaad ko kagagawii na pzojiod ka Rkaniyan; go phoroporo on ka Skaniyan ko kagagawii sa malayat"
        },
        {
            "chapter": 76,
            "verse": 27,
            "text": "Mataan! a siran aya na pkhababayaan iran so matag sagad, na ipmbagak iran so kasasangoran iran a gawii a mapnd"
        },
        {
            "chapter": 76,
            "verse": 28,
            "text": "Skami na inadn Ami siran, go pimbaibaitan Ami so taong iran. Na amay ka kabaya Ami na somambi Kami sa manga lagid iran sa samporna a kasambi"
        },
        {
            "chapter": 76,
            "verse": 29,
            "text": "Mataan! a giyaya na pananadm: Na sa taw a khabaya na mbaal sa lalan sii ko Kadnan iyan"
        },
        {
            "chapter": 76,
            "verse": 30,
            "text": "Na da a kapaar iyo inonta o miyog so Allah. Mataan! a so Allah na Tatap a Matao, a Mawngangn"
        },
        {
            "chapter": 76,
            "verse": 31,
            "text": "Phakasoldn Iyan so taw a kabaya Iyan sii ko limo Iyan. Na so manga darowaka na pithiyagaran Iyan siran sa siksa a malipds"
        }
    ]
}