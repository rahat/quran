{
    "chapter": [
        {
            "chapter": 20,
            "verse": 1,
            "text": "Ta, Ha. (so Allah i Matao ko paka-aantapan Iyan on)"
        },
        {
            "chapter": 20,
            "verse": 2,
            "text": "Kna a ba aya kinitoronn Ami rka (ya Mohammad) ko Qor´an na angka makandamar"
        },
        {
            "chapter": 20,
            "verse": 3,
            "text": "Ogaid na ndao ko taw a maalkn (ko Allah)"
        },
        {
            "chapter": 20,
            "verse": 4,
            "text": "Initoron a miyakapoon ko miyadn ko lopa ago so manga langit a manga poporo"
        },
        {
            "chapter": 20,
            "verse": 5,
            "text": "So Masalinggagaw a sii ko aras mithakna"
        },
        {
            "chapter": 20,
            "verse": 6,
            "text": "Rk Iyan so matatago ko manga langit ago so matatago ko lopa, go so pagltan a dowa oto, go so didalm o lopa"
        },
        {
            "chapter": 20,
            "verse": 7,
            "text": "Na o pakatanogn ka so katharo, na mataan! a Skaniyan na katawan Iyan so masoln ago so lbi a mapag-uma"
        },
        {
            "chapter": 20,
            "verse": 8,
            "text": "So Allah! Da a tohan a salakaw Rkaniyan! Rk Iyan so manga ngaran a manga pipiya"
        },
        {
            "chapter": 20,
            "verse": 9,
            "text": "Ino, miyakatalingoma rka so totholan ko Mosa"
        },
        {
            "chapter": 20,
            "verse": 10,
            "text": "Gowani a makaylay sa apoy: Na pitharo iyan ki karoma niyan a: \"Apa kano; ka mataan! a sakn na miyakaylay ako sa apoy; kalokalo kawitan ko skano ron sa barabad, odi na makatoon ako sii ko apoy sa nanao"
        },
        {
            "chapter": 20,
            "verse": 11,
            "text": "Na kagiya a makatalingoma on, na kiyatalowan: \"Hay Mosa"
        },
        {
            "chapter": 20,
            "verse": 12,
            "text": "Mataan! a Sakn na Sakn so Kadnan ka! na ndaing ka so dowa a talompa aka: Mataan! a ska na matatago ko balintad a soti a giya Towa"
        },
        {
            "chapter": 20,
            "verse": 13,
            "text": "A Sakn na pinili Akn ska: Na pakin´gang ka so ipagilaham (rka)"
        },
        {
            "chapter": 20,
            "verse": 14,
            "text": "Mataan! a Sakn na Sakn so Allah: Da a tohan a salakaw Rakn: Na simbaa Kong ka, go pamayandgn ka so sambayang sa pananadm Rakn"
        },
        {
            "chapter": 20,
            "verse": 15,
            "text": "Mataan! a so bangkit na phakatalingoma marani a pag-umaan Ko skaniyan, ka an mibalas ko oman i isa a ginawa so galbk iyan"
        },
        {
            "chapter": 20,
            "verse": 16,
            "text": "Na oba ka on kaalangi o taw a di ron mapaparatiyaya, go inonotan iyan so n´nga iyan, ka mabinasa ka"
        },
        {
            "chapter": 20,
            "verse": 17,
            "text": "Na antonaa angkanan a zisii sa kawanan ka, hay Mosa"
        },
        {
            "chapter": 20,
            "verse": 18,
            "text": "Pitharo iyan: \"Giyaya na badas akn a ipphankn akn skaniyan, go ipphangawit akn oto (sa pkhn) o kambing akn, go adn a manga osba ko ron a pd"
        },
        {
            "chapter": 20,
            "verse": 19,
            "text": "Pitharo (o Allah): \"Ithogn ka, hay Mosa"
        },
        {
            "chapter": 20,
            "verse": 20,
            "text": "Na iniithog iyan, na samawto na skaniyan na nipay, a giindoladola sa magaan"
        },
        {
            "chapter": 20,
            "verse": 21,
            "text": "Pitharo (o Allah): \"Kowaang ka skaniyan, go di ka khalk: Ka phakandodn Ami bo skaniyan ko btad iyan a paganay"
        },
        {
            "chapter": 20,
            "verse": 22,
            "text": "Go soldn ka a limang ka ko kilid ka: ka an makambowat a masindaw, a kna a ba panggal, - tanda pn a salakaw"
        },
        {
            "chapter": 20,
            "verse": 23,
            "text": "Ka phakaylayn Ami ska ko manga tanda Ami a manga ala"
        },
        {
            "chapter": 20,
            "verse": 24,
            "text": "Song ka ko Pir´awn, ka mataan! a skaniyan na miyangakowala"
        },
        {
            "chapter": 20,
            "verse": 25,
            "text": "Pitharo (o Mosa): \"Kadnan ko, pakalowagang Ka rakn so rarb akn"
        },
        {
            "chapter": 20,
            "verse": 26,
            "text": "Go lbodang Ka rakn so zowaan akn"
        },
        {
            "chapter": 20,
            "verse": 27,
            "text": "Go pakalowayang Ka so kabigr o dila akn"
        },
        {
            "chapter": 20,
            "verse": 28,
            "text": "Ka an iran kasaboti so katharo akn"
        },
        {
            "chapter": 20,
            "verse": 29,
            "text": "Go snggay akong Ka sa wazir a pd ko tonganay akn"
        },
        {
            "chapter": 20,
            "verse": 30,
            "text": "So Haron, a pagari ko"
        },
        {
            "chapter": 20,
            "verse": 31,
            "text": "Bkhzn Ka skaniyan ko bagr akn"
        },
        {
            "chapter": 20,
            "verse": 32,
            "text": "Go pakatompokang Ka skaniyan ko galbk akn"
        },
        {
            "chapter": 20,
            "verse": 33,
            "text": "Kaang kami Rka pphakatasbik sa madakl"
        },
        {
            "chapter": 20,
            "verse": 34,
            "text": "Go an ami Ska katatadmi sa madakl"
        },
        {
            "chapter": 20,
            "verse": 35,
            "text": "Mataan! a Ska i tatap a phagilay rkami"
        },
        {
            "chapter": 20,
            "verse": 36,
            "text": "Pitharo (o Allah) a: \"Sabnar a inibgay rka so pangning ka, hay Mosa"
        },
        {
            "chapter": 20,
            "verse": 37,
            "text": "Na sabnsabnar a inipangalimo Ami ska ko kiyaokitan a salakaw"
        },
        {
            "chapter": 20,
            "verse": 38,
            "text": "Gowani a iilaham Ami ki ina aka so iphagilaham"
        },
        {
            "chapter": 20,
            "verse": 39,
            "text": "(Sa pitharoon:) \"Tagoang ka skaniyan (a Mosa) ko kaban, na anodang ka ko lawasayg (a Nayl): Na pimpirn skaniyan o lawasayg (a Nayl) ko thbaan, ka an makowa o ridoay Akn go ridoay niyan: Na tiyagoang Ko ska sa kakasi a phoon Rakn: Go angka mapagoyagoyag sii ko palihara Akn"
        },
        {
            "chapter": 20,
            "verse": 40,
            "text": "Gowani a pphlalakaw si babaing ka na gii niyan tharoon: ´O toroi ko skano sa taw a makambaromitan on?´ Na piyakandod Ami ska ki ina aka, ka an makapiya ginawa niyan go an di makamboboko. Na miyamono ka sa taw, na siyabt Ami ska phoon ko rata a ginawa, go piyanpngan Ami ska a manga tpng. Na miyakatarg ka sa miyakapira ragon ko manga taw sa Madiyan; oriyan iyan na miyakaoma ka sa takdir Akn, hay Mosa"
        },
        {
            "chapter": 20,
            "verse": 41,
            "text": "Go pinili Akn ska (a siyanaan) o ginawa Ko"
        },
        {
            "chapter": 20,
            "verse": 42,
            "text": "Lalakaw ka, ska, go si pagaring ka, rakhs o manga tanda Akn, go di niyo paparina so tadm Rakn"
        },
        {
            "chapter": 20,
            "verse": 43,
            "text": "Songkano a dowa ko Pir´awn, mataan! a skaniyan na miyangakowala"
        },
        {
            "chapter": 20,
            "verse": 44,
            "text": "Na mbitiyarain iyo skanyan, sa lalag a malinank, ka kalokalo o skaniyan na makapagin´ng ka, odi na malk"
        },
        {
            "chapter": 20,
            "verse": 45,
            "text": "Pitharo iran a dowa: \"Kadnan ami, mataan! a skami na ipkhalk ami i ba kami niyan sakotikaa, odi na magoman a kapphangakowala niyan"
        },
        {
            "chapter": 20,
            "verse": 46,
            "text": "Pitharo (o Allah): \"Di kano khalk: Mataan! a Sakn na babid iyo: Pkhan´g Akn go pkhaylay Akn (so khasowa iyo)"
        },
        {
            "chapter": 20,
            "verse": 47,
            "text": "Na song kano ron, na tharoa niyo a: ´Mataan! a skami a dowa na sogo o Kadnan ka: Na bokaing ka rkami so manga moriyataw o Israil, go ding ka siran pziksaa: Sabnar a adn a minioma mi rka a tanda, a phoon ko Kadnan ka. Na so kalilintad na sii ko taw a komidg ko toroan´"
        },
        {
            "chapter": 20,
            "verse": 48,
            "text": "Mataan! a skami na sabnar a iniilaham rkami a mataan! a so siksa na sii ko taw a tomiyaplis go tomiyalikhod"
        },
        {
            "chapter": 20,
            "verse": 49,
            "text": "Pitharo (o Pir´awn): \"Antawaa i Kadnan iyo hay Mosa"
        },
        {
            "chapter": 20,
            "verse": 50,
            "text": "Pitharo (o Mosa): \"Aya Kadnan ami na so inibgay Niyan ko oman i isa shay´ so iniyadn on, oriyan iyan na pinggonanao Niyan"
        },
        {
            "chapter": 20,
            "verse": 51,
            "text": "Pitharo (o Pir´awn): \"Antonaay miyasowa o manga pagtaw a miyangaoona"
        },
        {
            "chapter": 20,
            "verse": 52,
            "text": "Pitharo (o Mosa): \"So katawi ron na sii ko Kadnan ko, ka matatago ko kitab: Di kharibat so Kadnan ko, go di khalipat"
        },
        {
            "chapter": 20,
            "verse": 53,
            "text": "So inisnggay Niyan rkano so lopa a miyakayat, go tiyagoan kano Niyan on sa manga lalan; go piyakatoron Iyan a phoon ko kawang so ig\"; na adn a pphakambowatn Ami sa sabap on a pizoson a mangngto a mbidabida"
        },
        {
            "chapter": 20,
            "verse": 54,
            "text": "Kang kano (ron) go pagpra niyo (ron) so manga ayam iyo: Mataan! a adn a matatago roo man a titho a manga tanda ko adn a manga gdagda iyan"
        },
        {
            "chapter": 20,
            "verse": 55,
            "text": "Inadn Ami skano a phoon ko lopa, go ron Ami skano phakakasoya, go ron Ami skano phakagmawa so khaokitan a salakaw"
        },
        {
            "chapter": 20,
            "verse": 56,
            "text": "Na sabnsabnar a piyakiilay Ami (ko Pir´awn) so manga tanda Ami sa kalangolangowan iyan, na tomiyaplis go somiyang ka"
        },
        {
            "chapter": 20,
            "verse": 57,
            "text": "Pitharo (o Pir´awn): \"Ba aya kiyasong ka rkami na ang kaming ka mapakaawa ko lopa Ami sabap ko balik matang ka, hay Mosa"
        },
        {
            "chapter": 20,
            "verse": 58,
            "text": "Na mataan! a khawitan Ami ska dn sa balik mata a lagid iyan. Na tndo ka ko lt ami go so lt ka sa kapthalabok, di kami ron ndorat skami go ska (sii ko) darpa a kasosokodan (rktano)"
        },
        {
            "chapter": 20,
            "verse": 59,
            "text": "Pitharo (o Mosa): \"Aya kathalabok iyo na so alongan a kalilang, go malimod so manga manosiya ko kiporo o alongan"
        },
        {
            "chapter": 20,
            "verse": 60,
            "text": "Na tomiyalikhod so Pir´awn: Na tinimo iyan so antangan iyan, oriyan iyan na miyakatalingoma"
        },
        {
            "chapter": 20,
            "verse": 61,
            "text": "Pitharo kiran o Mosa: \"Dowan dowaan kano! Di niyo pagangkoba so Allah sa kabokhag, ka ibinasa Niyan rkano so siksa: Na sabnar a kiyawiswisan so taw a inangkob iyan (so Allah)"
        },
        {
            "chapter": 20,
            "verse": 62,
            "text": "Na piyamagodasaan iran i zowaan iran, ko ndolondolonan iran, go piyagns iran so bitiyara (iran)"
        },
        {
            "chapter": 20,
            "verse": 63,
            "text": "Pitharo iran a: \"Mataan! a giya dowaya na titho a manga balik mata a kabaya iran a mapakaawa kano iran ko lopa iyo sa misabap ko balik mata iran, go maylang iran so okit iyo a makallbi"
        },
        {
            "chapter": 20,
            "verse": 64,
            "text": "Na timoa niyo so antangan iyo, oriyan iyan na talingoma kano a khizisinnday: Na sabnar a miyakadaag sa alongan nai so taw a miyakaombaw"
        },
        {
            "chapter": 20,
            "verse": 65,
            "text": "Pitharo iran: \"Hay Mosa, na ithog ka odi na mabaloy kami a paganay a taw a minithog"
        },
        {
            "chapter": 20,
            "verse": 66,
            "text": "Pitharo iyan: \"Kna, ka ithog kano!\" Na samawto na so manga tali ran go so manga badas iran na aya kaggdaa niyan on phoon ko balik mata iran na mataan! oto a pphamanola"
        },
        {
            "chapter": 20,
            "verse": 67,
            "text": "Na kiyagdian sa sii bo ko ginawa niyan sa kalk so Mosa"
        },
        {
            "chapter": 20,
            "verse": 68,
            "text": "Pitharo Ami: \"Di ka pkhalk, mataan! a ska na ska i maporo"
        },
        {
            "chapter": 20,
            "verse": 69,
            "text": "Na ithogn ka so zisii ko kawanan ka: ka an iyan malolok so biyaloy ran; mataan! a so biyaloy iran na limpangan o balik mata: Na di phakadaag so balik mata, apiya anda lomiyabo"
        },
        {
            "chapter": 20,
            "verse": 70,
            "text": "Na miyamangi omng so manga balik mata sa khipakasosodiod: Pitharo iran: \"Piyaratiyaya mi so Kadnan o Haron ago so Mosa"
        },
        {
            "chapter": 20,
            "verse": 71,
            "text": "Pitharo (o Pir´awn): \"Ino niyo pharatiyayaa skaniyan a da akn skano pn kaydini? Mataan! a skaniyan i titho a goro niyo, a so miyangndao rkano ko balik mata! Na mataan! a pamotolan ko dn so manga lima niyo go so manga ai niyo sa di magonod, go mataan! a solaan ko skano dn ko manga kayo a korma: Go mataan! a katokawan iyo dn, o antawaa rkami i lbi a sangat i siksa, go lbi a kakal"
        },
        {
            "chapter": 20,
            "verse": 72,
            "text": "Pitharo iran: \"Di ami ska dn iplawan ko miyakaoma rkami a manga rarayag a karina, ago so miyadn rkami. Na nggolalann ka i ipnggolalan ka: Siing ka bo mipngolalan sangkai a kawyagoyag ko doniya"
        },
        {
            "chapter": 20,
            "verse": 73,
            "text": "Mataan! a skami, na piyaratiyaya mi so Kadnan ami: Ka oba Niyan rkami napiya so manga kasalaan ami, go so initgl ka rkami skaniyan a balik mata: Na so Allah i lbi a mapiya, go lbi a tatap"
        },
        {
            "chapter": 20,
            "verse": 74,
            "text": "Mataan aya! a sadn sa taw a makatalingoma ko Kadnan iyan a baradosa, - na mataan! a bagian iyan so naraka Jahannam: Di roo phatay go di khaoyag (sa kawyag a mapiya)"
        },
        {
            "chapter": 20,
            "verse": 75,
            "text": "Na sadn sa makatalingoma Rkaniyan a mapaparatiyaya a sabnar a pinggalbk iyan so manga pipiya, - na siran man i khibagian ko manga daradat a manga poporo"
        },
        {
            "chapter": 20,
            "verse": 76,
            "text": "Manga sorga a tatap, a phamangondas ko kababaan iyan, so manga lawasayg: Makakakal siran roo: Na giyoto man i balas ko taw a mizoti"
        },
        {
            "chapter": 20,
            "verse": 77,
            "text": "Na sabnsabnar a iniilaham Ami ko Mosa a: \"Panglmn ka so manga oripn Ko, na mbaaln ka siran sa lalan ko kalodan a mamara, di ka khawan i ba kano raota, go di ka khalk"
        },
        {
            "chapter": 20,
            "verse": 78,
            "text": "Na tiyondog siran o Pir´awn rakhs o manga tantara iyan, na minitanggob kiran so kalodan so nganin a minitanggob kiran"
        },
        {
            "chapter": 20,
            "verse": 79,
            "text": "Na miyadadag o Pir´awn so pagtaw niyan, go da niyan matoro"
        },
        {
            "chapter": 20,
            "verse": 80,
            "text": "Hay manga moriyataw o Israil, sabnar a siyabt Ami skano ko ridoay niyo, go iniphasada Ami skano ko kilid o palaw sakawanan, go initoron Ami rkano so Manna, go so (papanok a) Salwa"
        },
        {
            "chapter": 20,
            "verse": 81,
            "text": "(Pitharo Ami:) \"Kang kano ko manga pipiya ko nganin a inipagpr Ami rkano, go di kano ron phmalawani, ka matangkd rkano so rarangit Akn: Na sadn sa matangkd on so rarangit Akn na sabnar a mabinasa"
        },
        {
            "chapter": 20,
            "verse": 82,
            "text": "Na mataan! a Sakn na titho a Manapi ko taw a mithawbat, go miyamaratiyaya, go minggalbk sa mapiya, - oriyan iyan na komidg ko ontol"
        },
        {
            "chapter": 20,
            "verse": 83,
            "text": "Na antonaa i minipagalokalok ka (sa kiya onaing ka) ko pagtawng ka, hay Mosa"
        },
        {
            "chapter": 20,
            "verse": 84,
            "text": "Pitharo iyan: \"Siran na kataya siran sii ko talikhodan ko (a matotondog ako iran): Na miyagalokalok ako rka Kadnan ko, ka obang Ka kasoatn"
        },
        {
            "chapter": 20,
            "verse": 85,
            "text": "Pitharo (o Allah): \"Na mataan! a Skami na tiniyoba Ami so pagtawng ka ko oriyan ka (ko kiyablagang ka kiran): Ka diyadag siran o Samiri"
        },
        {
            "chapter": 20,
            "verse": 86,
            "text": "Na mimbalingan so Mosa ko pagtaw niyan a pkhararangitan a makamboboko. Pitharo iyan: \"Hay pagtaw akn, ba kano da diyandii o Kadnan iyo sa diyandi a mapiya? Ba rkano miyathay so masa? Antawaa ba niyo kabaya a matangkd rkano so rarangit a phoon ko Kadnan iyo, sa kiyandorat iyo ko diyandi akn"
        },
        {
            "chapter": 20,
            "verse": 87,
            "text": "Pitharo iran: \"Kna a ba kami mindorat ko diyandii ka, sa ba sabap ko kapaar ami: Na ogaid na piyakaawid kami sa manga ppnd phoon ko imbolawan o pagtaw, na inipangithog ami oto (ko apoy), ka lagid oto a kiyaithog o Samiri"
        },
        {
            "chapter": 20,
            "verse": 88,
            "text": "A inigmaw niyan kiran a mayto a sapi a lawas iyan, a phag-nga na pitharo iran a: Katii so tohan iyo, go tohan o Mosa, na miyalipat"
        },
        {
            "chapter": 20,
            "verse": 89,
            "text": "Ba iran di khaylay a da a khismbag iyan kiran a katharo, go da a mipapaar iyan kiran a morala odi na ompiya"
        },
        {
            "chapter": 20,
            "verse": 90,
            "text": "Na sabnsabnar a pitharo kiran o Haron gowani a: \"Hay pagtaw akn! giyabo a kinitpngn rkano ron: Ka mataan! a aya Kadnan iyo na so (Allah a) Masalinggagaw: Na onoti ako niyo go onoti niyo so sogoan ko"
        },
        {
            "chapter": 20,
            "verse": 91,
            "text": "Pitharo iran: \"Di ami dn itharg a karrtki ami ron somimba, taman sa di makabaling rkami so Mosa"
        },
        {
            "chapter": 20,
            "verse": 92,
            "text": "Pitharo (o Mosa): \"Hay Haron! antonaa i miyakarn rka, gowani a maylaing ka siran a miyadadag siran"
        },
        {
            "chapter": 20,
            "verse": 93,
            "text": "Sa dang ka rakn kawnoti? Inong ka zoranga so sogoan ko"
        },
        {
            "chapter": 20,
            "verse": 94,
            "text": "Pitharo Haron: \"Hay wata i ina, ding ka nggandra so sompa akn go giya olo akn. Mataan! a sakn na inikalk akn o bang ka matharo a: Inomparik ka so manga moriyataw o Israil, go dang ka kanayawi so lalag akn"
        },
        {
            "chapter": 20,
            "verse": 95,
            "text": "Pitharo (o Mosa): \"Antonaa i siyowa aka, hay Samiri"
        },
        {
            "chapter": 20,
            "verse": 96,
            "text": "Pitharo iyan a: \"Miyailay akn so da iran maylay skaniyan: Na komims ako sa sakms ko lakaw o sogo, na iniithog akn on: Na giyoto i inibarayat rakn o ginawa ko"
        },
        {
            "chapter": 20,
            "verse": 97,
            "text": "Pitharo (o Mosa): \"Na awa ka. Na mataan! a rk ka ko kawyagoyag so giing ka katharoa sa: ´Da a kazkhoay´; go mataan! a adn a rk ka a diyandi a di ka on dn makandorat: Na ilayang ka so tohan ka, a so tiyatap ka a kapzimba angka on: Mataan! a thotongn Ami dn skaniyan oriyan iyan na mataan! a ikayambr Ami dn skaniyan ko kalodan sa titho a kakayambr"
        },
        {
            "chapter": 20,
            "verse": 98,
            "text": "Aya bo a tohan iyo na so Allah: So da a tohan a salakaw Rkaniyan: Rangkom Iyan a katao so langowan taman"
        },
        {
            "chapter": 20,
            "verse": 99,
            "text": "Lagid aya a kapphanothola Mi rka ko sabaad ko manga thotholan ko andang a miyaona a: Sabnar a bigan Ami ska phoon ko hadapan Ami sa pananadm"
        },
        {
            "chapter": 20,
            "verse": 100,
            "text": "Sadn sa tomalikhod on, na mataan! a skaniyan na phakaawid ko alongan a qiyamah sa mapnd"
        },
        {
            "chapter": 20,
            "verse": 101,
            "text": "Makakakal siran on: Na miyakaratarata a bagian iran ko alongan a qiyamah a awid"
        },
        {
            "chapter": 20,
            "verse": 102,
            "text": "Sii ko alongan a iyopn so sanggakala: Na limodn Ami so manga baradosa, sa alongan oto a khikabobota"
        },
        {
            "chapter": 20,
            "verse": 103,
            "text": "Na mipphamagtonga iran ko ndolondolonan iran a: \"Da a minitarg iyo a rowar ko sopolo (gawii)"
        },
        {
            "chapter": 20,
            "verse": 104,
            "text": "Skami i Matao ko gi iran tharoon: ko masa a gii tharoon o makaoontol kiran i pamikiran a: \"Da a kiyapakatarg iyo a rawar ko salongan"
        },
        {
            "chapter": 20,
            "verse": 105,
            "text": "Na ipagiza iran rka so manga palaw: Na tharoang ka a: \"Ikhayontong skaniyan o Kadnan ko sa samporna a ka kayontong"
        },
        {
            "chapter": 20,
            "verse": 106,
            "text": "Na ibagak Iyan (so lopa) a pantar a mammnas"
        },
        {
            "chapter": 20,
            "verse": 107,
            "text": "A da a khaylaing ka on a mallna, go da a mibobobong"
        },
        {
            "chapter": 20,
            "verse": 108,
            "text": "Sa alongan oto na khaonotan iran so pphananawag: Sa da a kakhorikori on: Na mapnt so manga sowara ko (Allah a) Masalinggagaw: Na da a khan´g ka a rowar sa dalpk"
        },
        {
            "chapter": 20,
            "verse": 109,
            "text": "Sa alongan oto na di phakanggay a gona so kapangongogopan inonta so taw a inidinan skaniyan o (Allah a) Masalinggagaw, go miyasoat on sa katharo"
        },
        {
            "chapter": 20,
            "verse": 110,
            "text": "Katawan Iyan so kasasangoran iran go so katatalikhodan iran: Go di iran khaszb Skaniyan a katao"
        },
        {
            "chapter": 20,
            "verse": 111,
            "text": "Na makapangalimbabaan so manga paras ko (Allah a) oyagoyag, a thatandingan: Na sabnar a kiyawiswisan so taw a miyakaawid sa kandarowaka"
        },
        {
            "chapter": 20,
            "verse": 112,
            "text": "Na sadn sa taw a nggalbk ko manga pipiya, a skaniyan na mapaparatiyaya, na di mawan sa ba kasalimboti go ba kakorangi (so amal iyan a mapiya)"
        },
        {
            "chapter": 20,
            "verse": 113,
            "text": "Na lagid aya a kinitoronn Ami rkaniyan a Qor´an a basa Arab, go phisalinsalin Ami magosay ko sold iyan so pangangalk, ka an siran makapananggila, odi na makabago kiran sa ndao"
        },
        {
            "chapter": 20,
            "verse": 114,
            "text": "Na Maporo so Allah, a Phapaar, a Bnar! Na ding ka pnggagaani (ya Mohammad) so Qor´an ko dapn kapopos o kipzampayn rka on, na tharoang ka: \"Kadnan ko, omani akong Ka sa katao"
        },
        {
            "chapter": 20,
            "verse": 115,
            "text": "Na sabnsabnar a diniyandian Ami so Adam, gowani, na miyalipat: Go da a miyatoon Ami ron a kattkhs"
        },
        {
            "chapter": 20,
            "verse": 116,
            "text": "Na gowani na pitharo Ami ko manga malaikat: \"Pangalimbabaang kano ko Adam\", na miyangalimbabaan siran, inonta so iblis: Ka somiyangka"
        },
        {
            "chapter": 20,
            "verse": 117,
            "text": "Na pitharo Ami: \"Hay Adam, mataan! a giyaya na ridowaing ka, go si karomang ka: Na oba kano niyan mapakaawa ko sorga, ka marasay ka"
        },
        {
            "chapter": 20,
            "verse": 118,
            "text": "Mataan! a rk ka a ding ka roo ka khaor go di ka khatalandiyang"
        },
        {
            "chapter": 20,
            "verse": 119,
            "text": "Go mataan! a ska na di ka roo mawaw, go di ka rantian a alongan"
        },
        {
            "chapter": 20,
            "verse": 120,
            "text": "Na piyangonsi skaniyan o shaytan: Pitharo iyan: \"Hay Adam, ba ko rka thoroon so kayo a katatap, go kapaar a di khada"
        },
        {
            "chapter": 20,
            "verse": 121,
            "text": "Na komiyan siran on, na miyapayag kiran so awrat iran: Go aya miyataad iran, na giya kapphanangkiri iran, ko raon sa sorga a minisapng iran ko awrat iran; na siyorang o Adam so Kadnan iyan, na miyaribat"
        },
        {
            "chapter": 20,
            "verse": 122,
            "text": "Oriyan iyan na pinili skaniyan o Kadnan Iyan: Na piyakatawbat Iyan, go tiyoro Iyan"
        },
        {
            "chapter": 20,
            "verse": 123,
            "text": "Pitharo Iyan a: \"Tpad kano, phoon rkaniyan (a sorga) langon, so sabaad rkano na ridoay o sabaad: Amay ka adn a makatalingoma rkano a phoon Rakn a toroan, na sadn sa monot ko toroan Ko, na di madadag, go di marasay"
        },
        {
            "chapter": 20,
            "verse": 124,
            "text": "Na sadn sa tomalikhod ko tadm Rakn, na mataan! a adn a rk iyan a kawyagoyag a masimpit, go witn Ami skaniyan ko kalilimod ko alongan a qiyamah a bota"
        },
        {
            "chapter": 20,
            "verse": 125,
            "text": "Tharoon iyan: \"Kadnan ko! antonaa i sabap a kiyawitang Ka rakn ko kalilimod a bota ko, a sabnar a miyabaloy ako a pphakaylay (sii sa doniya)"
        },
        {
            "chapter": 20,
            "verse": 126,
            "text": "Tharoon (o Allah) a: \"Lagid anan, a miyakatalingoma rka so manga ayat Ami, na piyakalipatan ka oto: Na lagid anan, a sa alongan nai, na plipatang ka"
        },
        {
            "chapter": 20,
            "verse": 127,
            "text": "Go lagid aya a kambalasi Ami ko taw a mimalawani go da niyan paratiyayaa so manga ayat o Kadnan iyan: Na mataan! a so siksa ko akhirat i lbi a sangat go kakal"
        },
        {
            "chapter": 20,
            "verse": 128,
            "text": "Ino kiran da makanggonanao so madakl a bininasa Ami ko miyaonaan iran a pd ko manga pagtaw (a miyangaoona), a pphakalalakaw siran ko piyamagingdan iran? Mataan! a adn a matatago roo man a titho a manga tanda ko adn a manga gdagda iyan"
        },
        {
            "chapter": 20,
            "verse": 129,
            "text": "Na o da so katharo a miyaona a phoon ko Kadnan ka, mataan! a khabaloy (so siksa) a tatap, go so taalik a miyapnto"
        },
        {
            "chapter": 20,
            "verse": 130,
            "text": "Na tigrang ka so gi iran katharo: Go pthasbikn ka so podi ko Kadnan ka, ko dapn so kasbang o alongan, go so dapn so kasdp iyan; go so sabaad ko manga oras ko gagawii, na pthasbik ka, go so manga kilid o kadawndaw: Ka angka masoat"
        },
        {
            "chapter": 20,
            "verse": 131,
            "text": "Na ding ka phakasagata so (kaylay o) dowa matang ka ko piyakisawitan Ami kiran oto a pizoson a parayasan ko kawyagoyag ko doniya, ka ipthpng Ami kiran oto: Na so riskhi o Kadnan ka (ko sorga) i mapiya, go tatap"
        },
        {
            "chapter": 20,
            "verse": 132,
            "text": "Na sogoon ka ko taalok rka so sambayang, go phantang ka sii Rkaniyan. Di Kami rka phangni sa pagpr: Skami i pphagpr rka. Na so khabolosan (a mapiya) na bagian o manananggila"
        },
        {
            "chapter": 20,
            "verse": 133,
            "text": "Na pitharo iran a: \"Ino a da a khitalingoma niyan rktano a tanda a phoon ko Kadnan iyan. Badaa miyakatalingoma kiran a karina a so matatago ko manga kitab a paganay"
        },
        {
            "chapter": 20,
            "verse": 134,
            "text": "Na opama ka mataan! a inibinasa Mi kiran so siksa ko onaan aya, na ptharoon iran dn: \"Kadnan ami, ino kaming Ka da sogoi sa sogo, ka an ami kawnoti so manga ayat Ka ko da ami pn kapakayto ago kahina"
        },
        {
            "chapter": 20,
            "verse": 135,
            "text": "Tharoang ka a: \"Oman i isa na nomanayaw: Na nayaw kano, ka katokawan iyo bo o antawaa i khimangark ko lalan a ontol, go sa miyakatoman"
        }
    ]
}