{
    "chapter": [
        {
            "chapter": 38,
            "verse": 1,
            "text": "Sọ̄d. (Allāhu búra pẹ̀lú) al-Ƙur’ān, tírà ìrántí"
        },
        {
            "chapter": 38,
            "verse": 2,
            "text": "Síbẹ̀síbẹ̀ àwọn t’ó ṣàì gbàgbọ́ wà nínú ìgbéraga àti ìyapa (òdodo)"
        },
        {
            "chapter": 38,
            "verse": 3,
            "text": "Mélòó mélòó nínú àwọn ìran tí A ti parẹ́ ṣíwájú wọn. Nígbà náà, wọ́n kígbe tòò nígbà tí kò sí ibùsásí kan"
        },
        {
            "chapter": 38,
            "verse": 4,
            "text": "Wọ́n ṣèèmọ̀ pé olùkìlọ̀ kan nínú wọn wá bá wọn. Àwọn aláìgbàgbọ́ sì wí pé: \"Èyí ni òpìdán, òpùrọ́"
        },
        {
            "chapter": 38,
            "verse": 5,
            "text": "Ṣé ó máa sọ àwọn òrìṣà di Ọlọ́hun Ọ̀kan ṣoṣo tí A óò máa jọ́sìn fún ni? Dájúdájú èyí mà ni n̄ǹkan ìyanu"
        },
        {
            "chapter": 38,
            "verse": 6,
            "text": "Àwọn aṣíwájú nínú wọn sì lọ (káàkiri láti wí fún àwọn ọmọlẹ́yìn wọn) pé: \"Ẹ máa bá (ìbọ̀rìṣà) lọ, kí ẹ sì dúró ṣinṣin ti àwọn òrìṣà yín. Dájúdájú èyí (jíjẹ́ ọ̀kan ṣoṣo Allāhu) ni n̄ǹkan tí wọ́n ń gbà lérò (láti fi pa àwọn òrìṣà yín run)"
        },
        {
            "chapter": 38,
            "verse": 7,
            "text": "Àwa kò gbọ́ èyí nínú ẹ̀sìn ìkẹ́yìn (ìyẹn, ẹ̀sìn kristiẹniti) . Èyí kò jẹ́ kiní kan bí kò ṣe àdápa irọ́"
        },
        {
            "chapter": 38,
            "verse": 8,
            "text": "Ṣé Wọ́n sọ Ìrántí kalẹ̀ fún un láààrin wa ni?\" Rárá, wọ́n wà nínú iyèméjì nípa Ìrántí Mi (tí Mo sọ̀kalẹ̀ ni). Rárá, wọn kò tí ì tọ́ ìyà Mi wò ni"
        },
        {
            "chapter": 38,
            "verse": 9,
            "text": "Tàbí (ṣé) àwọn ni wọ́n ni àwọn àpótí ọ̀rọ̀ Olúwa rẹ, Alágbára, Ọlọ́rẹ"
        },
        {
            "chapter": 38,
            "verse": 10,
            "text": "Tàbí tiwọn ni ìjọba àwọn sánmọ̀ àti ilẹ̀ àti ohun tí ń bẹ láààrin méjèèjì? Tí ó bá rí bẹ́ẹ̀, kí wọn wá àwọn ọ̀nà láti fi gùnkè wá (bá Wa)"
        },
        {
            "chapter": 38,
            "verse": 11,
            "text": "A máa ṣẹ́gun ọmọ ogun t’ó wà níbẹ̀ yẹn nínú ọmọ ogun oníjọ"
        },
        {
            "chapter": 38,
            "verse": 12,
            "text": "Àwọn ìjọ Nūh, ìjọ ‘Ād àti Fir‘aon, eléèkàn, wọ́n pe òdodo nírọ́ ṣíwájú wọn"
        },
        {
            "chapter": 38,
            "verse": 13,
            "text": "Ìjọ Thamūd, ìjọ Lūt àti àwọn ará ’Aekah, àwọn wọ̀nyẹn (tún ni) àwọn ìjọ (t’ó pe òdodo nírọ́)"
        },
        {
            "chapter": 38,
            "verse": 14,
            "text": "Kò sí ẹnì kan nínú wọn tí kò pe àwọn Òjíṣẹ́ ní òpùrọ́. Nítorí náà, ìyà Mi sì kò lé wọn lórí"
        },
        {
            "chapter": 38,
            "verse": 15,
            "text": "Àwọn wọ̀nyí kò retí kiní kan tayọ igbe ẹyọ kan, tí kò níí sí ìdápadà (tàbí ìdádúró) kan fún un (t’ó bá dé)"
        },
        {
            "chapter": 38,
            "verse": 16,
            "text": "Wọ́n wí pé: \"Olúwa wa, yára fi ìwé iṣẹ́ wa (àti ẹ̀san wa) lé wa lọ́wọ́ ṣíwájú Ọjọ́ ìṣírò-iṣẹ́"
        },
        {
            "chapter": 38,
            "verse": 17,
            "text": "Ṣe sùúrù lórí n̄ǹkan tí wọ́n ń sọ. Kí o sì ṣèrántí ìtàn ẹrúsìn Wa, (Ànábì) Dāwūd, alágbára. Dájúdájú ó jẹ́ olùronúpìwàdà"
        },
        {
            "chapter": 38,
            "verse": 18,
            "text": "Dájúdájú Àwa tẹ àwọn àpáta lórí ba tí wọ́n ń ṣe àfọ̀mọ́ pẹ̀lú rẹ̀ (fún Allāhu) ní àṣálẹ́ àti nígbà tí òòrùn bá yọ"
        },
        {
            "chapter": 38,
            "verse": 19,
            "text": "Àti àwọn ẹyẹ náà, A kó wọn jọ fún un. Ìkọ̀ọ̀kan (wọn) ń tẹ̀lé àṣẹ rẹ̀ (láti ṣàfọ̀mọ́ fún Allāhu)"
        },
        {
            "chapter": 38,
            "verse": 20,
            "text": "Àti pé A fún ìjọba rẹ̀ ní agbára. A sì fún un ní ipò Ànábì àti ẹ̀kọ́ ọ̀rọ̀ àti ìdájọ́"
        },
        {
            "chapter": 38,
            "verse": 21,
            "text": "Ǹjẹ́ ìró àwọn oníjà ti dé ọ̀dọ̀ rẹ; nígbà tí wọ́n pọ́n ògiri ilé ìjọ́sìn"
        },
        {
            "chapter": 38,
            "verse": 22,
            "text": "Nígbà tí wọ́n wọlé tọ (Ànábì) Dāwūd, ẹ̀rù bà á láti ara wọn. Wọ́n sọ pé: \"Má ṣe bẹ̀rù. Oníjà méjì (ni wá). Apá kan wa tayọ ẹnu-àlà sí apá kan. Nítorí náà, dájọ́ láààrin wa pẹ̀lú òdodo. Má ṣàbòsí. Kí o sì tọ́ wa sí ọ̀nà tààrà"
        },
        {
            "chapter": 38,
            "verse": 23,
            "text": "Dájúdájú èyí ni arákùnrin mi. Ó ní abo ewúrẹ́ mọ́kàndín-lọ́gọ́rùn-ún. Èmi sì ní abo ewúrẹ́ ẹyọ kan. Ó sì sọ pé: \"Fà á lé mi lọ́wọ́. Ó sì borí mi nínú ọ̀rọ̀"
        },
        {
            "chapter": 38,
            "verse": 24,
            "text": "(Ànábì Dāwūd) sọ pé: \"Ó ti ṣàbòsí sí ọ nípa bíbèèrè abo ewúrẹ́ tìrẹ mọ́ àwọn abo ewúrẹ́ tirẹ̀. Dájúdájú ọ̀pọ̀lọ́pọ̀ nínú àwọn olùbáda-n̄ǹkanpọ̀, apá kan wọn máa ń tayọ ẹnu-àlà lórí apá kan àfi àwọn t’ó bá gbàgbọ́ ní òdodo, tí wọ́n sì ṣe iṣẹ́ rere. Díẹ̀ sì ni wọ́n. (Ànábì) Dāwūd sì mọ̀ dájú pé A kàn fi (ìbéèrè náà) ṣàdánwò fún òun ni. Nítorí náà, ó tọrọ àforíjìn lọ́dọ̀ Olúwa rẹ̀ (nípa àìtẹ́tí gbọ́ ọ̀rọ̀ lẹ́nu ẹni- afẹ̀sùnkàn). Ó dojú bolẹ̀ láti forí kanlẹ̀. Ó sì ronú pìwàdà (sọ́dọ̀ Allāhu). òǹkà ìyàwó wọn lè pọ̀ ní òǹkà kì í ṣe ní ti ìgbádùn adùn-ara bí kò ṣe pé Allāhu (subhānahu wa ta'ālā) fẹ́ kọ́ Ànábì Dāwūd ('alaehi-ssọlātu wa-ssalām) ní ẹ̀kọ́ ìgbẹ́jọ́ nítorí pé Allāhu (subhānahu wa ta'ālā) fẹ́ fi ṣe adájọ́ láààrin àwọn ìjọ rẹ̀. Àìtẹ́tí gbọ́ ọ̀rọ̀ lẹ́nu ẹni-afẹ̀sùnkàn ni àṣíṣe t’ó ṣẹlẹ̀ sí Ànábì Dāwūd ('alaehi-ssọlātu wa-ssalām). Èyí náà sì ni ohun tí ó tọrọ àforíjìn Ọlọ́hun fún"
        },
        {
            "chapter": 38,
            "verse": 25,
            "text": "Nítorí náà, A ṣàforíjìn ìyẹn fún un. Dájúdájú ìsúnmọ́ (Wa) àti àbọ̀ rere sì wà fún un lọ́dọ̀ Wa"
        },
        {
            "chapter": 38,
            "verse": 26,
            "text": "(Ànábì) Dāwūd, dájúdájú Àwa ṣe ọ́ ní àrólé lórí ilẹ̀. Nítorí náà, dájọ́ láààrin àwọn ènìyà́n pẹ̀lú òdodo. Má ṣe tẹ̀lé ìfẹ́-inú nítorí kí ó má baà ṣìnà kúrò lójú ọ̀nà (ẹ̀sìn) Allāhu. Dájúdájú àwọn t’ó ń sọnù kúrò nínú ẹ̀sìn Allāhu, ìyà líle wà fún wọn nítorí pé wọ́n gbàgbé Ọjọ́ ìṣírò-iṣẹ́"
        },
        {
            "chapter": 38,
            "verse": 27,
            "text": "A kò ṣẹ̀dá sánmọ̀, ilẹ̀ àti ohunkóhun t’ó wà láààrin méjèèjì pẹ̀lú irọ́. (Irọ́), ìyẹn ni èrò àwọn t’ó ṣàì gbàgbọ́. Nítorí náà, ègbé ni fún àwọn t’ó ṣàì gbàgbọ́ nínú Iná"
        },
        {
            "chapter": 38,
            "verse": 28,
            "text": "Ṣé kí Á ṣe àwọn t’ó gbàgbọ́ ní òdodo, tí wọ́n sì ṣe àwọn iṣẹ́ rere bí (A ó ti ṣe) àwọn òbìlẹ̀jẹ́ lórí ilẹ̀? Tàbí ṣé kí Á ṣe àwọn olùbẹ̀rù (Mi bí A ó ti ṣe) àwọn aṣebi"
        },
        {
            "chapter": 38,
            "verse": 29,
            "text": "(Èyí ni) Tírà ìbùkún tí A sọ̀ kalẹ̀ fún ọ nítorí kí wọ́n lè ronú jinlẹ̀ nípa àwọn āyah rẹ̀ àti nítorí kí àwọn onílàákàyè lè lo ìrántí"
        },
        {
            "chapter": 38,
            "verse": 30,
            "text": "A fi (Ànábì) Sulaemọ̄n ta (Ànábì) Dāwūd lọ́rẹ. Ẹrúsìn rere ni. Dájúdájú olùṣẹ́rí sọ́dọ̀ (Allāhu) ni (nípa ìronúpìwàdà)"
        },
        {
            "chapter": 38,
            "verse": 31,
            "text": "(Rántí) nígbà tí wọ́n kó àwọn ẹṣin akáwọ́ọ̀jà-lérí asárétete wá bá a ní ìrọ̀lẹ́"
        },
        {
            "chapter": 38,
            "verse": 32,
            "text": "ó sọ pé: \"Dájúdájú èmi fẹ́ràn ìfẹ́ ohun rere (ìyẹn, àwọn ẹṣin náà) dípò ìrántí Olúwa Mi (ìyẹn, ìrun ‘Asr) títí òòrùn fi wọ̀"
        },
        {
            "chapter": 38,
            "verse": 33,
            "text": "Ẹ dá wọn padà sọ́dọ̀ mi. \"Ó sì bẹ̀rẹ̀ sí í fi idà gé wọn ní ẹsẹ̀ àti ní ọrùn"
        },
        {
            "chapter": 38,
            "verse": 34,
            "text": "Dájúdájú A dán (Ànábì) Sulaemọ̄n wò. A ju abara kan sórí àga rẹ̀. Lẹ́yìn náà, (Ànábì Sulaemọ̄n) ṣẹ́rí padà (pẹ̀lú ìronúpìwàdà). Ànábì Sulaemọ̄n ('alaehi-ssọlātu wa-ssalām) ní ìyàwó t’ó tó ọgọ́rùn-ún lábẹ́ òfin ẹ̀tọ́ (ìyẹn ni pé Allāhu s.w.t. l’Ó ṣe é ní ẹ̀tọ́ fún un). Ànábì Sulaemọ̄n ('alaehi-ssọlātu wa-ssalām) sì fi Allāhu búra ní ọjọ́ kan pé kì í ṣe ara òrùka Ànábì Sulaemọ̄n ('alaehi-ssọlātu wa-ssalām) ni àwọ̀ Ànábì Sulaemọ̄n wà. Báwo wá ni ó ṣe máa jẹ́ pé nípasẹ̀ òrùka Ànábì Sulaemọ̄n ni àwọ̀ rẹ̀ fi máa kúrò lára rẹ̀ sí ara èṣù àlùjànnú nígbà tí Ànábì Sulaemọ̄n kì í ṣe òpìdán? Ànábì Sulaemọ̄n kò sì fi òrùka jọba áḿbọ̀sìbọ́sí pé nígbà tí kò bá sí òrùka rẹ̀ lọ́wọ́ rẹ̀ l’ó máa fún ẹlòmíìràn ní àyè láti di ọba! Ẹ tún wo ìtọsẹ̀-ọ̀rọ̀ fún sūrah al-Baƙọrah; 2:102. W-Allāhu ’a‘lam"
        },
        {
            "chapter": 38,
            "verse": 35,
            "text": "Ó sọ pé: \"Olúwa mi, forí jìn mí. Kí O sì ta mí ní ọrẹ ìjọba kan èyí tí kò níí tọ́ sí ẹnì kan kan mọ́ lẹ́yìn mi. Dájúdájú Ìwọ, Ìwọ ni Ọlọ́rẹ"
        },
        {
            "chapter": 38,
            "verse": 36,
            "text": "Nítorí náà, A tẹ atẹ́gùn ba fún un. Ó ń fẹ́ pẹ̀lú àṣẹ rẹ̀ ní ìrọ̀rùn síbi tí ó bá fẹ́"
        },
        {
            "chapter": 38,
            "verse": 37,
            "text": "Àti àwọn èṣù àlùjànnú; gbogbo àwọn ọ̀mọ̀lé àti àwọn awakùsà (ni A tẹ̀ ba fún un)"
        },
        {
            "chapter": 38,
            "verse": 38,
            "text": "Àti àwọn (àlùjànnú) mìíràn tí wọ́n fi ẹ̀wọ̀n dè mọ́lẹ̀ (A tẹ̀ wọ́n ba fún un)"
        },
        {
            "chapter": 38,
            "verse": 39,
            "text": "Èyí ni ọrẹ Wa. Nítorí náà, fi tọrẹ tàbí kí ó mú un dání láì la ìṣírò lọ (lọ́run)"
        },
        {
            "chapter": 38,
            "verse": 40,
            "text": "Dájúdájú ìsúnmọ́ (Wa) àti àbọ̀ rere sì wà fún un ní ọ̀dọ̀ Wa"
        },
        {
            "chapter": 38,
            "verse": 41,
            "text": "Ṣèrántí ẹrúsìn Wa, (Ànábì) ’Ayyūb. Nígbà tí ó pe Olúwa rẹ̀ (pé): \"Dájúdájú Èṣù ti kó ìnira (àìsàn) àti ìyà bá mi"
        },
        {
            "chapter": 38,
            "verse": 42,
            "text": "(Mọlāika sọ fún un pé): \"Fi ẹsẹ̀ rẹ janlẹ̀. Èyí ni omi ìwẹ̀ tútù àti omi mímu (fún ìwòsàn rẹ)"
        },
        {
            "chapter": 38,
            "verse": 43,
            "text": "A sì ta á lọ́rẹ àwọn ará ilé rẹ̀ (padà) àti irú wọn pẹ̀lú wọn. (Ó jẹ́) ìkẹ́ láti ọ̀dọ̀ Wa àti ìrántí fún àwọn onílàákàyè"
        },
        {
            "chapter": 38,
            "verse": 44,
            "text": "Fi ọwọ́ rẹ mú ìdì igi koríko tútù kí o fi lu (ìyàwó) rẹ. Má ṣe yapa ìbúra rẹ. Dájúdájú Àwa rí (’Ayyūb) ní onísùúrù. Ẹrúsìn rere ni. Dájúdájú olùṣẹ́rí sí ọ̀dọ̀ Allāhu ni (nípa ìronúpìwàdà)"
        },
        {
            "chapter": 38,
            "verse": 45,
            "text": "Ṣèrántí àwọn ẹrúsìn Wa, (Ànábì) ’Ibrọ̄hīm, ’Ishāƙ àti Ya‘ƙūb; àwọn alágbára, olùríran (nípa ẹ̀sìn)"
        },
        {
            "chapter": 38,
            "verse": 46,
            "text": "Dájúdájú Àwa ṣà wọ́n lẹ́ṣà pẹ̀lú ẹ̀ṣà kan; ìrántí Ilé Ìkẹ́yìn"
        },
        {
            "chapter": 38,
            "verse": 47,
            "text": "Dájúdájú wọ́n wà nínú àwọn ẹni ẹ̀ṣà, ẹni rere jùlọ ní ọ̀dọ̀ Wa"
        },
        {
            "chapter": 38,
            "verse": 48,
            "text": "Ṣèrántí (àwọn Ànábì) ’Ismọ̄‘īl, al-Yasa‘ àti Thul-Kifl. Ìkọ̀ọ̀kan wọn wà nínú àwọn ẹni rere jùlọ"
        },
        {
            "chapter": 38,
            "verse": 49,
            "text": "Èyí ni ìrántí. Àti pé dájúdájú àbọ̀ rere wà fún àwọn olùbẹ̀rù (Allāhu)"
        },
        {
            "chapter": 38,
            "verse": 50,
            "text": "Àwọn Ọgbà Ìdẹ̀ra gbére (ni). Wọ́n sì máa ṣí àwọn ìlẹ̀kùn rẹ̀ sílẹ̀ fún wọn"
        },
        {
            "chapter": 38,
            "verse": 51,
            "text": "Wọn yóò rọ̀gbọ̀kú nínú rẹ̀. Wọn yóò máa bèèrè fún àwọn èso púpọ̀ àti ohun mímu nínú rẹ̀"
        },
        {
            "chapter": 38,
            "verse": 52,
            "text": "Àwọn obìnrin tí kì í wo ẹlòmíìràn, tí ọjọ́ orí wọn kò jura wọn lọ yó sì wà ní ọ̀dọ̀ wọn"
        },
        {
            "chapter": 38,
            "verse": 53,
            "text": "Èyí ni ohun tí Wọ́n ń ṣe ní àdéhùn fun yín fún Ọjọ́ ìṣírò-iṣẹ́"
        },
        {
            "chapter": 38,
            "verse": 54,
            "text": "Dájúdájú èyí ni arísìkí Wa. Kò sì níí tán"
        },
        {
            "chapter": 38,
            "verse": 55,
            "text": "Èyí (rí bẹ́ẹ̀). Àti pé dájúdájú àbọ̀ burúkú ni ti àwọn alágbèéré (sí Allāhu)"
        },
        {
            "chapter": 38,
            "verse": 56,
            "text": "Iná Jahanamọ ni wọn yó wọ̀. Ó sì burú ní ibùgbé"
        },
        {
            "chapter": 38,
            "verse": 57,
            "text": "Èyí (rí bẹ́ẹ̀). Nítorí náà, kí wọ́n tọ́ ọ wò; omi gbígbóná àti àwọyúnwẹ̀jẹ̀"
        },
        {
            "chapter": 38,
            "verse": 58,
            "text": "Oríṣiríṣi (ìyà) mìíràn bí irú rẹ̀ (tún wà fún wọn)"
        },
        {
            "chapter": 38,
            "verse": 59,
            "text": "Èyí ni ìjọ kan t’ó máa wọ inú Iná pẹ̀lú yín. (Àwọn aṣíwájú nínú Iná sì máa wí pé:) \"Kò sí máawolẹ̀-máarọra fún wọn.\" Dájúdájú wọn yóò wọ inú Iná ni"
        },
        {
            "chapter": 38,
            "verse": 60,
            "text": "(Àwọn ọmọlẹ́yìn nínú Iná) máa wí pé: \"Rárá, ẹ̀yin náà kò sí máawolẹ̀-máarọra fun yín. Ẹ̀yin l’ẹ pè wá síbi èyí (t’ó bí Iná).\" Ó sì burú ní ibùgbé"
        },
        {
            "chapter": 38,
            "verse": 61,
            "text": "Wọ́n (tún) wí pé: \"Olúwa wa, ẹni tí ó pè wá (síbi ìyà) yìí, ṣe àlékún àdìpèlé ìyà fún un nínú Iná"
        },
        {
            "chapter": 38,
            "verse": 62,
            "text": "Wọ́n tún wí pé: \"Kí ló ṣẹlẹ̀ sí wa tí a ò rí àwọn ọkùnrin kan, àwọn tí à ń kà mọ́ àwọn ẹni burúkú"
        },
        {
            "chapter": 38,
            "verse": 63,
            "text": "Ṣèbí a fi wọ́n ṣe yẹ̀yẹ́ tàbí àwọn ojú ti fò wọ́n ni (l’a ò fi rí wọn nínú Iná)"
        },
        {
            "chapter": 38,
            "verse": 64,
            "text": "Dájúdájú ìyẹn, àríyànjiyàn àwọn èrò inú Iná, òdodo mà ni"
        },
        {
            "chapter": 38,
            "verse": 65,
            "text": "Sọ pé: \"Èmi ni olùkìlọ̀. Àti pé kò sí ọlọ́hun tí ìjọ́sìn tọ́ sí àyàfi Allāhu, Ọ̀kan ṣoṣo, Olùborí"
        },
        {
            "chapter": 38,
            "verse": 66,
            "text": "Olúwa àwọn sánmọ̀ àti ilẹ̀ àti ohunkóhun t’ó wà láààrin méjèèjì, Alágbára, Aláforíjìn"
        },
        {
            "chapter": 38,
            "verse": 67,
            "text": "Sọ pé: \"(al-Ƙur’ān) ni ìró ńlá"
        },
        {
            "chapter": 38,
            "verse": 68,
            "text": "Ẹ̀yin sì ń gbúnrí kúrò níbẹ̀"
        },
        {
            "chapter": 38,
            "verse": 69,
            "text": "Èmi kò sì nímọ̀ nípa àwọn mọlāika tí ó wà ní àyè gíga nígbà tí wọ́n ń ṣàròyé"
        },
        {
            "chapter": 38,
            "verse": 70,
            "text": "Kí ni wọ́n fi ránṣẹ́ sí mi bí kò ṣe pé èmi ni olùkìlọ̀ pọ́nńbélé"
        },
        {
            "chapter": 38,
            "verse": 71,
            "text": "(Rántí) nígbà tí Olúwa rẹ sọ fún àwọn mọlāika pé: \"Dájúdájú Èmi yóò dá abara kan láti inú ẹrùpẹ̀"
        },
        {
            "chapter": 38,
            "verse": 72,
            "text": "Nígbà tí Mo bá ṣe é t’ó dọ́gba jálẹ̀ tán, tí Mo sì fẹ́ nínú atẹ́gùn ẹ̀mí tí Mo dá sínú rẹ̀, nígbà náà ẹ dojú bolẹ̀ fún un ní olùforíkanlẹ̀-kíni"
        },
        {
            "chapter": 38,
            "verse": 73,
            "text": "Gbogbo àwọn mọlāika pátápátá sì forí kanlẹ̀ kí i"
        },
        {
            "chapter": 38,
            "verse": 74,
            "text": "Àyàfi ’Iblīs, tí ó ṣègbéraga. Ó sì wà nínú àwọn aláìgbàgbọ́"
        },
        {
            "chapter": 38,
            "verse": 75,
            "text": "(Allāhu) sọ pé: \"’Iblīs, kí l’ó kọ̀ fún ọ láti forí kanlẹ̀ kí ohun tí Mo fi ọwọ́ Mi méjèèjì dá? Ṣé o ṣègbéraga ni tàbí o wà nínú àwọn ẹni gíga"
        },
        {
            "chapter": 38,
            "verse": 76,
            "text": "Ó wí pé: \"Èmi lóore jùlọ sí òun; O dá èmi láti ara iná. O sì dá òun láti ara erùpẹ̀ amọ̀"
        },
        {
            "chapter": 38,
            "verse": 77,
            "text": "(Allāhu) sọ pé: \"Jáde kúrò nínú (Ọgbà Ìdẹ̀ra) nítorí pé dájúdájú ìwọ ni ẹni ẹ̀kọ̀"
        },
        {
            "chapter": 38,
            "verse": 78,
            "text": "Àti pé dájúdájú ègún Mi yóò wà lórí rẹ títí di Ọjọ́ ẹ̀san"
        },
        {
            "chapter": 38,
            "verse": 79,
            "text": "(Èṣù) wí pé: \"Olúwa mi, lọ́ mi lára títí di ọjọ́ tí Wọn yóò gbé ẹ̀dá dìde"
        },
        {
            "chapter": 38,
            "verse": 80,
            "text": "(Allāhu) sọ pé: \"Dájúdájú ìwọ wà nínú àwọn tí wọ́n máa lọ́ lára"
        },
        {
            "chapter": 38,
            "verse": 81,
            "text": "títí di ọjọ́ àkókò tí A ti mọ"
        },
        {
            "chapter": 38,
            "verse": 82,
            "text": "(Èṣù) wí pé: \"Mo fi agbára Rẹ búra, dájúdájú èmi yóò kó gbogbo wọn sínú ìṣìnà"
        },
        {
            "chapter": 38,
            "verse": 83,
            "text": "àfi àwọn ẹrúsìn Rẹ̀, àwọn ẹni ẹ̀ṣà nínú wọn"
        },
        {
            "chapter": 38,
            "verse": 84,
            "text": "(Allāhu) sọ pé: \"Òdodo (ni ìbúra Mi), òdodo sì ni Èmi ń sọ, (pé)"
        },
        {
            "chapter": 38,
            "verse": 85,
            "text": "dájúdájú Mo máa fi ìwọ àti gbogbo àwọn t’ó bá tẹ̀lé ọ nínú wọn kún inú iná Jahanamọ"
        },
        {
            "chapter": 38,
            "verse": 86,
            "text": "Sọ pé: \"Èmi kò bi yín léèrè owó-ọ̀yà kan lórí rẹ̀. Èmi kò sì sí nínú àwọn onítàn-àròsọ"
        },
        {
            "chapter": 38,
            "verse": 87,
            "text": "Kí ni al-Ƙur’ān bí kò ṣe ìrántí fún gbogbo ẹ̀dá"
        },
        {
            "chapter": 38,
            "verse": 88,
            "text": "Àti pé dájúdájú ẹ máa mọ ìró rẹ̀ (sí òdodo) láìpẹ́"
        }
    ]
}