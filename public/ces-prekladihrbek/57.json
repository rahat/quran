{
    "chapter": [
        {
            "chapter": 57,
            "verse": 1,
            "text": "Chválí Boha vše, co na nebesích je i na zemi - a On mocný je i moudrý"
        },
        {
            "chapter": 57,
            "verse": 2,
            "text": "Jemu náleží království nebes i země a On život i smrt dává a On všech věcí je mocný"
        },
        {
            "chapter": 57,
            "verse": 3,
            "text": "On počátkem je i koncem, zjevný i skrytý; On o každé věci je vševědoucí"
        },
        {
            "chapter": 57,
            "verse": 4,
            "text": "On je ten, jenž stvořil nebesa i zemi v šesti dnech a potom se na trůnu Svém usadil. On zná, co vniká do země a co z ní vychází, co sestupuje z nebe a co na ně vystupuje, a ať jste kdekoliv, On s vámi je a vše, co děláte, zří"
        },
        {
            "chapter": 57,
            "verse": 5,
            "text": "Jemu náleží království nebes i země a k Bohu se rozkazy všechny navracejí"
        },
        {
            "chapter": 57,
            "verse": 6,
            "text": "On dává přejít noci v den a dni v noc a On dobře zná vše, co v hrudích se skrývá"
        },
        {
            "chapter": 57,
            "verse": 7,
            "text": "Věřte v Boha a posla Jeho a rozdávejte z toho, v čem učinil vás posledními vlastníky! Těm z vás, kdož uvěřili a almužnu rozdávali, je určena odměna veliká"
        },
        {
            "chapter": 57,
            "verse": 8,
            "text": "Co je s vámi, že nechcete v Boha uvěřit, když posel Jeho vás vyzývá, abyste uvěřili v Pána svého, a když již On s vámi uzavřel smlouvu - jste-li vskutku věřící"
        },
        {
            "chapter": 57,
            "verse": 9,
            "text": "On je ten, jenž seslal služebníku Svému znamení jasná, aby vás vyvedl z temnot ke světlu. A Bůh je vůči vám shovívavý, slitovný"
        },
        {
            "chapter": 57,
            "verse": 10,
            "text": "Co je s vámi, že nechcete rozdávat na cestě Boží, když Bohu přece připadne dědictví nebes a země? Ti z vás, kdož rozdávali a bojovali ještě před vítězstvím, nejsou stejní jako ti, kdož vyčkávali; ti první jsou mnohem výše na stupních než ti, kdo rozdávali a bojovali až po něm. Však obojím Bůh přislíbil odměnu překrásnou a Bůh je dobře zpraven o všem, co děláte"
        },
        {
            "chapter": 57,
            "verse": 11,
            "text": "Kdo tedy bude tím, jenž poskytne Bohu krásnou půjčku, aby mu ji Bůh dvojnásobně splatil a dostalo se mu odměny veliké"
        },
        {
            "chapter": 57,
            "verse": 12,
            "text": "V den, kdy spatříš, jak před věřícími muži a ženami a po pravici jejich poběží světlo jejich, bude jim řečeno: \"Radostná zpráva pro vás: dnes vstoupíte do zahrad, pod nimiž řeky tekou a v nichž nesmrtelní budete!\" A to věru bude úspěch nesmírný"
        },
        {
            "chapter": 57,
            "verse": 13,
            "text": "V ten den řeknou pokrytci, muži i ženy, těm, kdož uvěřili:,, Počkejte na nás, abychom si mohli vzít něco ze světla vašeho!\" A bude jim řečeno: \"Vraťte se nazpět a hledejte světlo jinde!\" A bude mezi nimi postavena zeď, v níž bude brána: uvnitř bude milosrdenství a zvnějška, naproti nim, bude trest"
        },
        {
            "chapter": 57,
            "verse": 14,
            "text": "A zavolají na ně pokrytci: \"Cožpak jsme nebyli s vámi?\" Odpovědí: \"Ano, avšak vy sami sebe jste v pokušení uvedli, číhali jste, pochybovali jste a zmámily vás vaše tužby pozemské, až přišel rozkaz Boží a byli jste oklamáni ohledně Boha tím, kdo mámí"
        },
        {
            "chapter": 57,
            "verse": 15,
            "text": "A nebude proto dnes přijato výkupné ani od vás, ani od těch, kdož nevěřili; útulkem vaším bude oheň pekelný a bude i vaším pánem. Jak hnusný je to cíl konečný"
        },
        {
            "chapter": 57,
            "verse": 16,
            "text": "Což nepřišel čas pro ty, kdož uvěřili, aby srdce jejich se pokořila před připomenutím Božím a před tím, co seslal z pravdy? Nechť nejsou jako ti, jimž zdál se - když dostalo se jim předtím Písma - čas příliš dlouhý; i zatvrdila se srdce jejich a většina z nich byli hanebníci"
        },
        {
            "chapter": 57,
            "verse": 17,
            "text": "Vězte, že Bůh oživuje zemi po smrti její; a již jsme vám vysvětlili znamení - snad budete rozumní"
        },
        {
            "chapter": 57,
            "verse": 18,
            "text": "Těm, kdož rozdávají almužnu, mužům i ženám, a těm, kdož poskytují Bohu krásnou půjčku, těm bude splacena dvojnásobně a dostane se jim odměny štědré"
        },
        {
            "chapter": 57,
            "verse": 19,
            "text": "Věru ti, kdož uvěřili v Boha a posly Jeho, jsou spravedliví a svědky před Pánem svým; jim dostane se jejich odměny a jejich světla. Ti však, kdož znamení Naše za lež prohlašovali, ti budou plamene pekelného obyvateli"
        },
        {
            "chapter": 57,
            "verse": 20,
            "text": "Vězte, že život pozemský je pouze hra a zábava, marná okrasa, vzájemné vychloubání mezi vámi a soupeření v rozmnožování majetku a dětí. A podobá se dešti: nevěřícím se líbí rostlinstvo, jež z něho vyrůstá, avšak potom vadne a vidíš je zežloutlé, až nakonec se stane slámou suchou. A v životě budoucím je jednak trest přísný, avšak i odpuštění a zalíbení se Bohu. A život pozemský není leč užívání klamavé"
        },
        {
            "chapter": 57,
            "verse": 21,
            "text": "Předstihujte se tedy, abyste dosáhli odpuštění Pána svého a zahrady, jejíž šíře se rovná nebi i zemi, připravené pro ty, kdož v Boha a posly Jeho uvěřili. A toto je přízeň Boží, kterou On uštědřuje, komu chce, vždyť Bůh vládcem je přízně nesmírné"
        },
        {
            "chapter": 57,
            "verse": 22,
            "text": "A nepostihne žádné neštěstí zemi ani osoby vaše, aby nebylo zaneseno v Knize dříve, než jsme je stvořili - a to věru je pro Boha nadmíru snadné"
        },
        {
            "chapter": 57,
            "verse": 23,
            "text": "A jedná tak, abyste si nezoufali nad tím, co vám uniklo, a abyste se neradovali příliš z toho, čeho se vám dostalo. Bůh nemiluje žádného domýšlivce vychloubačného"
        },
        {
            "chapter": 57,
            "verse": 24,
            "text": "ani ty, kdož lakotí a lidem lakotu doporučují. A ten, kdo zády se obrátí... vždyť Bůh věru je soběstačný, chvályhodný"
        },
        {
            "chapter": 57,
            "verse": 25,
            "text": "A vyslali jsme již posly s důkazy jasnými a seslali jsme s nimi Písmo a váhu, aby lidé jednali poctivě a seslali jsme také železo, v němž nebezpečí je strašné i užitek pro lidi - aby Bůh poznal ty, kdož pomáhají Jemu i poslům Jeho v tajnosti. A Bůh silný je i mocný"
        },
        {
            "chapter": 57,
            "verse": 26,
            "text": "A vyslali jsme již Noema a Abrahama a vložili jsme do potomstva jejich prorocké poslání i Písmo; a někteří z nich byli na cestě správné, avšak mnozí z nich byli hanebníci"
        },
        {
            "chapter": 57,
            "verse": 27,
            "text": "A potom jsme vypravili v jejich stopách jiné posly své a vypravili jsme Ježíše, syna Mariina, a dali jsme mu Evangelium a vložili do srdcí těch, kdož jej následovali, mírnost a slitování; a mnišství si oni zavedli jako novotu - a nepředepsali jsme jim je - usilujíce zalíbit se Bohu. Avšak oni to nedodrželi vhodným dodržováním. A dali jsme těm z nich, kdož uvěřili, odměnu jejich, avšak mnozí z nich byli hanebníci"
        },
        {
            "chapter": 57,
            "verse": 28,
            "text": "Vy, kteří věříte! Bojte se Boha a věřte v posla Jeho! On dá vám dva podíly z milosrdenství Svého a uštědří vám světlo, s nímž půjdete, a odpustí vám - vždyť Bůh je odpouštějící, slitovný"
        },
        {
            "chapter": 57,
            "verse": 29,
            "text": "aby poznali vlastníci Písma, že nemají moci nad ničím z přízně Boží a že přízeň je jedině v rukou Božích; z ní dává, komu chce. A Bůh vládcem je přízně nesmírné"
        }
    ]
}