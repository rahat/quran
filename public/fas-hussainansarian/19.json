{
    "chapter": [
        {
            "chapter": 19,
            "verse": 1,
            "text": "کهیعص"
        },
        {
            "chapter": 19,
            "verse": 2,
            "text": "[آیاتی که بر تو خوانده می شود] یاد رحمت پروردگارت بر بنده اش زکریاست"
        },
        {
            "chapter": 19,
            "verse": 3,
            "text": "هنگامی که پروردگارش را با دعایی پنهان خواند،"
        },
        {
            "chapter": 19,
            "verse": 4,
            "text": "گفت: پروردگارا! به راستی استخوانم سست شده و [مویِ] سرم از پیری سپید گشته، و پروردگارا! هیچ گاه درباره دعا به پیشگاهت [از اجابت] محروم و بی بهره نبودم"
        },
        {
            "chapter": 19,
            "verse": 5,
            "text": "و همانا من پس از خود از خویشاوندانم بیمناکم، و همسرم [از شروع زندگی] نازا بوده است، پس مرا از سوی خود فرزندی عطا کن"
        },
        {
            "chapter": 19,
            "verse": 6,
            "text": "که از من و خاندان یعقوب ارث ببرد، و او را پروردگارا! [از هر جهت] مورد رضایت [خود] قرار ده"
        },
        {
            "chapter": 19,
            "verse": 7,
            "text": "ای زکریا! ما تو را به پسری که نامش یحیی است، مژده می دهیم، [و] پیش از این همنامی برای او قرار نداده ایم"
        },
        {
            "chapter": 19,
            "verse": 8,
            "text": "گفت: پروردگارا! چگونه برایم پسری خواهد بود در حالی که همسرم نازا بوده است و خود نیز از پیری به فرتوتی رسیده ام؟"
        },
        {
            "chapter": 19,
            "verse": 9,
            "text": "[فرشته وحی به او] گفت: چنین است [که گفتی، ولی] پروردگارت فرمود: این [کار] بر من آسان است، و همانا تو را پیش از این در حالی که چیزی نبودی آفریدم"
        },
        {
            "chapter": 19,
            "verse": 10,
            "text": "گفت: پروردگارا! برای من نشانه ای قرار ده. گفت: نشانه تو این است که سه شبانه روز در حالی که سالم هستی، قدرت سخن گفتن با مردم نخواهی داشت"
        },
        {
            "chapter": 19,
            "verse": 11,
            "text": "پس [به دنبال ناتوانی از سخن گفتن] از عبادتگاهش بر قومش درآمد و به آنان اشاره کرد که صبح و شام خدا را تسبیح گویید"
        },
        {
            "chapter": 19,
            "verse": 12,
            "text": "ای یحیی! کتاب را به قوت و نیرومندی بگیر؛ و به او در حالی که کودک بود، حکمت دادیم"
        },
        {
            "chapter": 19,
            "verse": 13,
            "text": "و از سوی خود مهرورزی [به همه مردم] و پاکی و شایستگی [به او عطا کردیم] و او همواره پرهیزکار بود"
        },
        {
            "chapter": 19,
            "verse": 14,
            "text": "و به پدر و مادرش نیکوکار بود و سرکش و نافرمان نبود"
        },
        {
            "chapter": 19,
            "verse": 15,
            "text": "و بر او سلام باد روزی که زاده شد، و روزی که می میرد، و روزی که زنده برانگیخته می شود"
        },
        {
            "chapter": 19,
            "verse": 16,
            "text": "و در این کتاب [سرگذشتِ] مریم را یاد کن هنگامی که از خانواده اش [در] مکان شرقی کناره گرفت"
        },
        {
            "chapter": 19,
            "verse": 17,
            "text": "و جدا از آنان پوشش و پرده ای برای خود قرار داد. و ما روح خود را به سوی او فرستادیم، پس برای او [به صورت] بشری خوش اندام و معتدل نمودار شد"
        },
        {
            "chapter": 19,
            "verse": 18,
            "text": "مریم گفت: همانا من از تو به [خدای] رحمان پناه می برم، اگر پرهیزکار هستی [از من فاصله بگیر]"
        },
        {
            "chapter": 19,
            "verse": 19,
            "text": "گفت: جز این نیست که من فرستاده پروردگار تو هستم برای آنکه پسری پاک و پاکیزه به تو ببخشم"
        },
        {
            "chapter": 19,
            "verse": 20,
            "text": "گفت: چگونه برای من پسری خواهد بود در حالی که نه هیچ بشری با من ازدواج کرده است و نه بدکار بوده ام"
        },
        {
            "chapter": 19,
            "verse": 21,
            "text": "گفت: چنین است [که گفتی، ولی] پروردگارت فرموده است: این کار بر من آسان است و [فرزندی بدون ازدواج به او بخشیدن] برای این [است] که او را نشانه ای [از قدرت خود] برای مردم و رحمتی از سوی خود قرار دهیم؛ و این کار شدنی است"
        },
        {
            "chapter": 19,
            "verse": 22,
            "text": "پس به عیسی حامله شد و به خاطر او در مکانی دور کناره گرفت"
        },
        {
            "chapter": 19,
            "verse": 23,
            "text": "آن گاه درد زاییدن، او را به ناچار به جانب درخت خرما کشانید؛ [در آن حال] گفت: ای کاش پیش از این میمردم و یکسره از خاطره ها فراموش شده بودم"
        },
        {
            "chapter": 19,
            "verse": 24,
            "text": "پس کودک از زیر [پای] او ندایش داد: غمگین مباش که پروردگارت از زیر [پای] تو نهر آبی پدید آورده است [تا بیاشامی و شستشو کنی]"
        },
        {
            "chapter": 19,
            "verse": 25,
            "text": "و تنه خرما را به سوی خود بجنبان تا برایت خرمای تازه و از بار چیده بریزد"
        },
        {
            "chapter": 19,
            "verse": 26,
            "text": "پس [از آن خرما] بخور و [از آن نهر] بیاشام و خاطرت را شاد و خوش دار، و اگر از مردم کسی را دیدی [که درباره نوزادت پرسید] بگو: من برای [خدای] رحمان روزه [سکوت] نذر کرده ام، پس هرگز امروز با هیچ انسانی سخن نخواهم گفت"
        },
        {
            "chapter": 19,
            "verse": 27,
            "text": "آن گاه نوزاد را در حالی که [در آغوشش] حمل می کرد، نزد قومش آورد. گفتند: ای مریم! به راستی که تو کاری شگفت [و بی سابقه و ناپسندی] مرتکب شده ای"
        },
        {
            "chapter": 19,
            "verse": 28,
            "text": "ای خواهر هارون! نه پدرت مرد بدی بود و نه مادرت بدکاره بود [این طفل را از کجا آورده ای؟]"
        },
        {
            "chapter": 19,
            "verse": 29,
            "text": "پس مریم به نوزاد اشاره کرد [که از او بپرسید.] گفتند: چگونه با کودکی که در گهواره است، سخن بگوییم؟"
        },
        {
            "chapter": 19,
            "verse": 30,
            "text": "نوزاد [از میان گهواره] گفت: بی تردید من بنده خدایم، به من کتاب عطا کرده و مرا پیامبر قرار داده است"
        },
        {
            "chapter": 19,
            "verse": 31,
            "text": "و هر جا که باشم بسیار بابرکت و سودمندم قرار داده، و مرا تا زنده ام به نماز و زکات سفارش کرده است"
        },
        {
            "chapter": 19,
            "verse": 32,
            "text": "و مرا نسبت به مادرم نیکوکار [و خوش رفتار] گردانیده و گردنکش و تیره بختم قرار نداده است"
        },
        {
            "chapter": 19,
            "verse": 33,
            "text": "و سلام بر من روزی که زاده شدم، و روزی که می میرم، و روزی که زنده برانگیخته می شوم"
        },
        {
            "chapter": 19,
            "verse": 34,
            "text": "این است عیسی بن مریم، همان قول حق که [یهود و نصاری] درباره او در تردیدند"
        },
        {
            "chapter": 19,
            "verse": 35,
            "text": "خدا را نسزد که هیچ فرزندی [برای خود] برگیرد؛ او منزّه است؛ چون پدید آمدن چیزی را اراده کند، فقط به آن می گوید: باش، پس بی درنگ موجود می شود"
        },
        {
            "chapter": 19,
            "verse": 36,
            "text": "[عیسی گفت:] بی تردید خدا [یِ یکتا] پروردگار من و شماست؛ پس او را بپرستید [که] این راهی راست است"
        },
        {
            "chapter": 19,
            "verse": 37,
            "text": "ولی گروه هایی از میان آنان [درباره عیسی] اختلاف کردند، پس وای بر کسانی که [با افراط در شأن عیسی] کافر شدند از حضور در روزی بزرگ"
        },
        {
            "chapter": 19,
            "verse": 38,
            "text": "آنان روزی که به سوی ما می آیند [نسبت به حقایق] چه شنوا و چه بینا می شوند، ولی امروز ستمکاران در گمراهی آشکارند"
        },
        {
            "chapter": 19,
            "verse": 39,
            "text": "و آنان را از روز حسرت ـ آن گاه که کار از کار بگذرد ـ بترسان، در حالی که آنان در بی خبری [شدیدی] هستند و ایمان نمی آورند"
        },
        {
            "chapter": 19,
            "verse": 40,
            "text": "یقیناً ماییم که زمین و همه کسانی را که روی آن قرار دارند به میراث می بریم و [همه] به سوی ما بازگردانده می شوند"
        },
        {
            "chapter": 19,
            "verse": 41,
            "text": "و در این کتاب، [سرگذشتِ] ابراهیم را یاد کن، یقیناً او بسیار راستگو و پیامبر بود"
        },
        {
            "chapter": 19,
            "verse": 42,
            "text": "آن گاه که به پدر [خوانده] اَش گفت: پدرم! چرا چیزی را که نمی شنود و نمی بیند و نمی تواند هیچ آسیب و گزندی را از تو برطرف کند، می پرستی!؟"
        },
        {
            "chapter": 19,
            "verse": 43,
            "text": "پدرم! همانا برای من [از طریق وحی] دانشی آمده که تو را نیامده؛ بنابراین از من پیروی کن تا تو را به راهی راست راهنمایی کنم"
        },
        {
            "chapter": 19,
            "verse": 44,
            "text": "پدرم! شیطان را مپرست؛ زیرا شیطان همواره نسبت به خدا نافرمان است"
        },
        {
            "chapter": 19,
            "verse": 45,
            "text": "پدرم! به یقین می ترسم که عذابی از سوی [خدای] رحمان به تو برسد، و در نتیجه همنشین شیطان شوی"
        },
        {
            "chapter": 19,
            "verse": 46,
            "text": "گفت: ای ابراهیم! آیا تو از معبودهای من روی گردانی؟ اگر [از بت ستیزی] باز نایستی، قطعاً تو را سنگسار می کنم، و [تا از من آسیبی به تو نرسیده] زمانی طولانی از من دور شو"
        },
        {
            "chapter": 19,
            "verse": 47,
            "text": "ابراهیم گفت: سلام بر تو، به زودی از پروردگارم برای تو آمرزش می خواهم؛ زیرا او همواره نسبت به من بسیار نیکوکار و مهربان است"
        },
        {
            "chapter": 19,
            "verse": 48,
            "text": "و من از شما و معبودانی که به جای خدا می خوانید، کناره می گیرم و پروردگارم را می خوانم، امید است در خواندن پروردگارم [از اجابت او] محروم و بی بهره نباشم"
        },
        {
            "chapter": 19,
            "verse": 49,
            "text": "پس هنگامی که از آنان و آنچه جز خدا می پرستیدند، کناره گرفت، اسحاق ویعقوب را به او بخشیدیم وهر یک را پیامبر قرار دادیم"
        },
        {
            "chapter": 19,
            "verse": 50,
            "text": "و به آنان از رحمت خود بخشیدیم، وبرای آنان [در میان مردم] نامی نیک و ستایشی والامرتبه قرار دادیم"
        },
        {
            "chapter": 19,
            "verse": 51,
            "text": "و در این کتاب، [سرگذشتِ] موسی را یاد کن، بی تردید او انسانی خالص شده و فرستاده ای پیامبر بود"
        },
        {
            "chapter": 19,
            "verse": 52,
            "text": "و او را از جانب راست طور ندا کردیم، و او را در حالی که با وی راز گفتیم، مقرّب خود قرار دادیم"
        },
        {
            "chapter": 19,
            "verse": 53,
            "text": "و از رحمت خود برادرش هارون را که دارای مقام پیامبری بود، به او بخشیدیم"
        },
        {
            "chapter": 19,
            "verse": 54,
            "text": "و در این کتاب، [سرگذشتِ] اسماعیل را یاد کن، که او وفا کننده به عهد و فرستاده ای پیامبر بود"
        },
        {
            "chapter": 19,
            "verse": 55,
            "text": "و همواره خانواده اش را به نماز و زکات فرمان می داد، و نزد پروردگارش پسندیده بود"
        },
        {
            "chapter": 19,
            "verse": 56,
            "text": "و در این کتاب، [سرگذشتِ] ادریس را یاد کن، که او بسیار راستگو و پیامبر بود"
        },
        {
            "chapter": 19,
            "verse": 57,
            "text": "و او را به جایگاه و مقام بلندی ارتقا دادیم"
        },
        {
            "chapter": 19,
            "verse": 58,
            "text": "اینان کسانی از پیامبران بودند که خدا به آنان نعمت داد، از نسل آدم و از نسل کسانی که با نوح در کشتی سوار کردیم و از نسل ابراهیم و اسرائیل و از کسانی که آنان را هدایت کردیم و برگزیدیم؛ هنگامی که آیات [خدایِ] رحمان بر آنان خوانده می شد، سجده کنان و گریان به رو می افتادند"
        },
        {
            "chapter": 19,
            "verse": 59,
            "text": "سپس بعد از آنان نسلی جایگزین [آنان] شد که نماز را ضایع کردند و از شهوات پیروی نمودند؛ پس [کیفر] گمراهی خود را [که عذابی دردناک است] خواهند دید"
        },
        {
            "chapter": 19,
            "verse": 60,
            "text": "مگر آنان که توبه کرده و ایمان آورده و کار شایسته انجام داده اند، پس آنان به بهشت درآیند و ذرّه ای مورد ستم قرار نمی گیرند"
        },
        {
            "chapter": 19,
            "verse": 61,
            "text": "بهشت های جاویدی که [خدای] رحمان به بندگانش وعده داده در حالی که اکنون از نظرها پنهان است، یقیناً وعده خدا آمدنی است"
        },
        {
            "chapter": 19,
            "verse": 62,
            "text": "در آنجا کلام لغو و بیهوده ای نمی شنوند، بلکه آنچه می شنوند فقط سلام و درود است؛ و در آنجا صبح و شام، رزقشان برای آنان [آماده] است"
        },
        {
            "chapter": 19,
            "verse": 63,
            "text": "این است بهشتی که به هر کس از بندگان خود که پرهیزکار باشد، به میراث می دهیم"
        },
        {
            "chapter": 19,
            "verse": 64,
            "text": "و [ای رسول خدا! ما فرشتگان] جز به فرمان پرودگارت نازل نمی شویم. [آگاهی به] آنچه مربوط به آینده ماست و آنچه مربوط به گذشته ماست وآنچه میان گذشته و آینده است، ویژه اوست؛ و پروردگارت هیچ گاه فراموشکار نیست"
        },
        {
            "chapter": 19,
            "verse": 65,
            "text": "[اوست] پروردگار آسمان ها و زمین و آنچه میان آن دو قرار دارد؛ پس او را بِپرَست و بر پرستیدنش شکیبا باش. آیا برای او همنامی می دانی [که او هم پروردگار آسمان ها و زمین باشد؟]"
        },
        {
            "chapter": 19,
            "verse": 66,
            "text": "و انسان می گوید: آیا زمانی که بمیرم به راستی زنده [از خاک] بیرونم می آورند؟"
        },
        {
            "chapter": 19,
            "verse": 67,
            "text": "آیا انسان به یاد نمی آورد [و توجه ندارد] که ما او را پیش از این در حالی که چیزی نبود، آفریدیم"
        },
        {
            "chapter": 19,
            "verse": 68,
            "text": "پس به پروردگارت سوگند، آنان را [که بدون دلیل و از روی جهل و نادانی منکر زنده شدن مردگانند] با شیاطین محشور می کنیم، سپس آنان را در حالی که به زانو درآمده اند، گرداگرد دوزخ حاضر خواهیم کرد"
        },
        {
            "chapter": 19,
            "verse": 69,
            "text": "آن گاه از هر گروهی، آنان که بر خدای رحمان عاصی و سرکش تر بوده اند، بیرون می کشیم"
        },
        {
            "chapter": 19,
            "verse": 70,
            "text": "سپس ما به کسانی که برای سوختن در دوزخ سزاوارترند، داناتریم"
        },
        {
            "chapter": 19,
            "verse": 71,
            "text": "و هیچ کس از شما نیست مگر آنکه وارد دوزخ می شود، [ورود همگان به دوزخ] بر پروردگارت مسلّم و حتمی است"
        },
        {
            "chapter": 19,
            "verse": 72,
            "text": "سپس آنان را که [از کفر، شرک، فساد و گناه] پرهیز کردند، نجات می دهیم، و ستمکاران را که به زانو درافتاده اند، در دوزخ رها می کنیم"
        },
        {
            "chapter": 19,
            "verse": 73,
            "text": "و هنگامی که آیات روشن ما را بر آنان می خوانند، کافران به آنان که ایمان آورده اند، می گویند: کدام یک از ما دو گروه، جایگاهش [از جهت مادی] بهتر و مجلس اُنسش [از لحاظ اجتماعی و سیاسی] نیکوتر است؟"
        },
        {
            "chapter": 19,
            "verse": 74,
            "text": "و چه بسیار اقوامی را پیش از آنان هلاک کردیم که لوازم زندگی بهتر [و منظر] و ظاهری [خوش نماتر و] نیکوتر داشتند"
        },
        {
            "chapter": 19,
            "verse": 75,
            "text": "بگو: آنان که در گمراهی قرار دارند، باید [خدای] رحمان [بر پایه سنت جاری خود] به آنان مهلتی معین دهد، تا زمانی که آنچه را به آنان وعده داده اند ببینند، یا عقوبت و شکنجه [در دنیا] را یا عذاب قیامت را؛ پس به زودی خواهند دانست چه کسی جایگاهش بدتر و سپاهش ناتوان تر است؟"
        },
        {
            "chapter": 19,
            "verse": 76,
            "text": "و آنان که هدایت یافته اند، خدا بر هدایتشان می افزاید، و اعمال شایسته پایدار نزد پروردگارت از جهت پاداش بهتر و از لحاظ بازدهی نیکوتر است"
        },
        {
            "chapter": 19,
            "verse": 77,
            "text": "آیا دیدی آن کسی را که به آیات ما کافر شد وگفت: [به خاطر انتخاب آیین شرک و کفر] به من مال و اولاد بسیار خواهند داد؟"
        },
        {
            "chapter": 19,
            "verse": 78,
            "text": "آیا [او درباره رسیدن به مال و اولاد بسیار] بر غیب آگاهی یافته، یا پیمانی [بر این عطای فراوان] از سوی [خدای] رحمان دریافت نموده است؟"
        },
        {
            "chapter": 19,
            "verse": 79,
            "text": "این چنین نیست [که او می گوید]، ما به زودی آنچه را می گوید [در پرونده عملش] خواهیم نوشت و عذابش را همواره ادامه خواهیم داد"
        },
        {
            "chapter": 19,
            "verse": 80,
            "text": "و آنچه را که [از مال و فرزند] می گوید، از او به میراث می بریم، و تنها نزد ما خواهد آمد"
        },
        {
            "chapter": 19,
            "verse": 81,
            "text": "و به جای خدا معبودانی گرفتند تا برای آنان مایه عزت و توانمندی باشد"
        },
        {
            "chapter": 19,
            "verse": 82,
            "text": "چنین نیست، به زودی [آن معبودان] پرستش آنان را انکار می کنند و دشمنشان خواهند شد"
        },
        {
            "chapter": 19,
            "verse": 83,
            "text": "آیا ندانسته ای که ما شیطان ها را بر کافران فرستادیم تا آنان را به شدت به سوی گناهان و شهوات برانگیزند"
        },
        {
            "chapter": 19,
            "verse": 84,
            "text": "بنابراین بر [شکست و هلاکت] آنان شتاب مکن، ما [همه اعمال و رفتار حتی لحظات عمرشان را] به دقت شماره می کنیم [تا مهلتشان تمام شود و به کیفر آنچه همواره مرتکب می شدند، برسند]"
        },
        {
            "chapter": 19,
            "verse": 85,
            "text": "[یاد کن] روزی را که پرهیزکاران را به ضیافت و میهمانی [خدای] رحمان گرد می آوریم"
        },
        {
            "chapter": 19,
            "verse": 86,
            "text": "و مجرمان را تشنه به سوی دوزخ می رانیم"
        },
        {
            "chapter": 19,
            "verse": 87,
            "text": "[شفیعان در آن روز] قدرت بر شفاعت ندارند مگر کسانی [مانند پیامبران، امامان، فرشتگان و اولیا] که از نزد [خدای] رحمان، پیمانی [بر اذن شفاعت] گرفته باشند"
        },
        {
            "chapter": 19,
            "verse": 88,
            "text": "و [مشرکان] گفتند: [خدای] رحمان برای خود فرزندی گرفته است"
        },
        {
            "chapter": 19,
            "verse": 89,
            "text": "به راستی که چیزی بسیار زشت و نسبتی بس ناروا [به میان] آورده اید"
        },
        {
            "chapter": 19,
            "verse": 90,
            "text": "نزدیک است آسمان ها از این [ادعای بی اصل و سخن ناروا] پاره پاره شوند، و زمین بشکافد، و کوه ها به شدت در هم بشکنند و فرو ریزند"
        },
        {
            "chapter": 19,
            "verse": 91,
            "text": "به خاطر آنکه برای [خدای] رحمان فرزندی ادعا کرده اند"
        },
        {
            "chapter": 19,
            "verse": 92,
            "text": "و [خدای] رحمان را نسزد که فرزندی اختیار کند"
        },
        {
            "chapter": 19,
            "verse": 93,
            "text": "هیچ کس در آسمان ها و زمین نیست مگر اینکه [ذاتاً] بنده [و مملوک] به سوی [خدای] رحمان می آید"
        },
        {
            "chapter": 19,
            "verse": 94,
            "text": "به یقین همه آنان را [با قدرت و دانشش کنترل و] احاطه نموده و درست و دقیق شماره کرده است"
        },
        {
            "chapter": 19,
            "verse": 95,
            "text": "و روز قیامت همه آنان تنها به پیشگاه او می آیند"
        },
        {
            "chapter": 19,
            "verse": 96,
            "text": "قطعاً کسانی که ایمان آورده و کارهای شایسته انجام داده اند، به زودی [خدای] رحمان برای آنان [در دل ها] محبتی قرار خواهد داد"
        },
        {
            "chapter": 19,
            "verse": 97,
            "text": "جز این نیست که ما این [قرآن] را بر زبان تو آسان ساختیم تا به وسیله آن پرهیزکاران را مژده دهی و مردم ستیزه جو را بترسانی"
        },
        {
            "chapter": 19,
            "verse": 98,
            "text": "و چه بسیار ملت ها را پیش از آنان [به سبب طغیانشان] هلاک کردیم. آیا کسی از آنان را می یابی، یا هیچ زمزمه و صدایی آهسته از آنان می شنوی؟"
        }
    ]
}