{
    "rukus": [
        {
            "chapter": 38,
            "verse": 41,
            "text": "Soni munkumbuchilani kapolo Jwetu Ayyubu, ndema ja jwawilasile Ambujegwe (Allah ni jwatite): “Chisimu une jungwayiye shetani ni masausyo kwisa soni ipotesi.”"
        },
        {
            "chapter": 38,
            "verse": 42,
            "text": "(Allah wansalile kuti): “Putisyani lukongolo lwenu (petaka, tipakopoche mesi). Aga (mesi) gakoga gakusisima (basi jogani) nambo soni gakumwa (basi mwaani).”"
        },
        {
            "chapter": 38,
            "verse": 43,
            "text": "Ni twampele wapewasa wakwe ni wane wanti mpela wawowo soni, kuwa ukoto wakuuma Kukwetu, ni chikumbusyo ku waakwete lunda"
        },
        {
            "chapter": 38,
            "verse": 44,
            "text": "“Soni jigalani munkono mwenu katenje (ka tutela twawanawana) ni mwapute nako (wankwenu pa yangalumbana yawatesile), ni nkawesesya kulumbila kwenu.” Chisimu Uwwe twansimene jwalakwe kuti jwaliji jwakupilila. Kaje umbone nnope kapolo jwakwe! Chisimu jwalakwe jwaliji jwakuujilaujila (kwa Allah pakutenda toba)"
        },
        {
            "chapter": 38,
            "verse": 45,
            "text": "Soni mwakumbuchilani achikapolo Wetu Ibrahima, Isihaka ni Yaakubu achinsyene machili (gakwendechesya dini) ni kulola (kwaumanyilisi)"
        },
        {
            "chapter": 38,
            "verse": 46,
            "text": "Chisimu Uwwe twasagwile wanganyao pakwapa ndamo jambone ja kumbuchila Nyumba Jambesi (ja Akhera)"
        },
        {
            "chapter": 38,
            "verse": 47,
            "text": "Soni chisimu wanganyao Kukwetu waliji wakusagulidwa soni wambone"
        },
        {
            "chapter": 38,
            "verse": 48,
            "text": "Soni munkumbuchilani Ismaila, Al-yasa‘a (Eliya) ni Dhul-Kifli (Yesaya), soni wosope wene waliji mu wandu wambone"
        },
        {
            "chapter": 38,
            "verse": 49,
            "text": "Achi ni chikumbusyo. Sano chisimu wawoga (wakun’jogopa Allah) akwete kupata malo gakuujila gambone nnope"
        },
        {
            "chapter": 38,
            "verse": 50,
            "text": "Matimbe Gandamo, gatigakawe geugulidwe milango kwaugulila wanganyao"
        },
        {
            "chapter": 38,
            "verse": 51,
            "text": "Takawe ali ajegeme (mwakwegama) kwalakweko, achiwilasyaga kwalakweko isogosi yejinji ni yakumwa"
        },
        {
            "chapter": 38,
            "verse": 52,
            "text": "Soni kukwao tikukawe kwana (achiwammakwao) wakulola pejipi (wakwalola achalume waope wangatenda meso mwamwamwa kwa achalume wane), wakulandana misingu"
        },
        {
            "chapter": 38,
            "verse": 53,
            "text": "Ayi ni yankupedwa chilanga ya Lisiku Lyachiwalanjilo"
        },
        {
            "chapter": 38,
            "verse": 54,
            "text": "Chisimu ali ni lisiki Lyetu lyangamala"
        },
        {
            "chapter": 38,
            "verse": 55,
            "text": "Ayi (ichiwa iyyo). Sano chisimu wakusumba mpika (pakunnyosya Allah) akwete kupata malo gakuujila gakusakala nnope"
        },
        {
            "chapter": 38,
            "verse": 56,
            "text": "Jahannama, takajijinjile. Basi kaje kusakala liuto lyagusama (lyalitandichile)"
        },
        {
            "chapter": 38,
            "verse": 57,
            "text": "Ayi (ichiwa iyyo). Basi agapasye wanganyao galakwe - mesi gamasemule nnope ni uwowu"
        },
        {
            "chapter": 38,
            "verse": 58,
            "text": "Ni (ipotesi) yine yanti chisawu iyyiyi yamitundumitundu"
        },
        {
            "chapter": 38,
            "verse": 59,
            "text": "(Tachisalilidwa akukuyidwa pakuponyedwa kumoto pamo ni akukuya): “Awu ni nkutula waukwinjila pamo ni jenumanja (ku Moto).” (Akukuyidwa tachiti): “Wangali pakwichila pambone wanganyao. Chisimu wanganyao tapye Moto.”"
        },
        {
            "chapter": 38,
            "verse": 60,
            "text": "(Akukuya) tachiti: “Nambo jenumanja ni wankuwajilwa ngakola pakwichila pambone, jenumanja ni wantutendekasyisye uwwe kupata ayi (ipotesiyi pakutusochelesya ku duniya), basi kaje kusakala malo gakutamilichika gakwe!”"
        },
        {
            "chapter": 38,
            "verse": 61,
            "text": "Wanganyao takajile: “Ambuje wetu! Watutendekasyisye uwwe kupata yalakweyi, basi mwajonjechesyani ilagasyo yakawili m’Moto.”"
        },
        {
            "chapter": 38,
            "verse": 62,
            "text": "Wanganyao ni takajile: “Chipali chichi kukwetu, uli ngatukwaona achalume watwaliji nkwaganichisya kuti ali mu wandu wakusakala (ligongo lyakunkuya Muhammadi ﷺ)?”"
        },
        {
            "chapter": 38,
            "verse": 63,
            "text": "“Ana twatesile chipongwe (ku duniya kutendaga ali wambone wakuwajilwa kwinjila ku Mbepo), kapena gatekwakulusya meso (getu nambo tuli nao imo m’Moto muno)?”"
        },
        {
            "chapter": 38,
            "verse": 64,
            "text": "Chisimu ayi ni yakuona yakangana wandu wa ku Moto"
        }
    ]
}