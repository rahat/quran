{
    "chapter": [
        {
            "chapter": 37,
            "verse": 1,
            "text": "Ngwalumbila awala (Achimalaika) waakwima m’miselamisela (pakuswali)"
        },
        {
            "chapter": 37,
            "verse": 2,
            "text": "Kwisa soni awala (Achimalaika) waakasakalipilaga mwamachili (kugakalipila mawunde gawula pakugajendesya)"
        },
        {
            "chapter": 37,
            "verse": 3,
            "text": "Kwisa soni awala (Achimalaika) waakusoomaga chikumbusyo (chitabu pakwikanacho kwa Achimitume kuumila kwa Allah)"
        },
        {
            "chapter": 37,
            "verse": 4,
            "text": "Chisimu Nnungu jwenu ni Jumpepe"
        },
        {
            "chapter": 37,
            "verse": 5,
            "text": "M’mbuje jwa kumawunde ni petaka ni yaili chilikati chakwe, soni M’mbuje jwa kungopoko kosope"
        },
        {
            "chapter": 37,
            "verse": 6,
            "text": "Chisimu Uwwe tulisalalisye liwunde lya duniya ni isalalisyo yandondwa"
        },
        {
            "chapter": 37,
            "verse": 7,
            "text": "Ni kuligosa ku shetani jwalijose jwakunyosya"
        },
        {
            "chapter": 37,
            "verse": 8,
            "text": "Kuti akapikanila ya nkutula wa kwinani (wa Achimalaika), ni akasasomedwaga (ni yenje yandondwa) kuumila upande wa mbali ni mbali"
        },
        {
            "chapter": 37,
            "verse": 9,
            "text": "Kuwinjidwa mwamachili, soni akwete kupata wanganyao ilagasyo yakupoteka nnope ni kwendelechela"
        },
        {
            "chapter": 37,
            "verse": 10,
            "text": "Ikaweje jwasombwele lilowe mwawiyi, basi ni kunkuya chenje chakuwala nnope"
        },
        {
            "chapter": 37,
            "verse": 11,
            "text": "Basi mwawusyani (achimakafilio kuti): “Ana wanganyao ni wali wakusausya nnope kagumbidwe, kapena ayila (ine mpela mawunde, mataka ni matumbi) yatwaigumbile?” Chisimu Uwwe twagumbile jamanjao kuumila mwilongo lyakunyata"
        },
        {
            "chapter": 37,
            "verse": 12,
            "text": "(Ngwamba), nambo mmwe (Muhammadi ﷺ) nkusimonga (kanila kwao yakwimuka m’malembe), sano wanganyao ni akutenda chipongwe (kuntenda mmwe Muhammadi ﷺ ni Qur’an)"
        },
        {
            "chapter": 37,
            "verse": 13,
            "text": "Soni naga ali akumbusyidwe wangakumbuchila"
        },
        {
            "chapter": 37,
            "verse": 14,
            "text": "Soni naga ali achiweni chisimosimo akasachitenda chipongwe"
        },
        {
            "chapter": 37,
            "verse": 15,
            "text": "Ni akasatiji: “Nganichiwatu achi ikaweje usawi wakuonechela.”"
        },
        {
            "chapter": 37,
            "verse": 16,
            "text": "“Ana patuchiwapo ni kusyuka uwwejo litaka ni maupa, nambo yakuona kuti uwwe tuchiukulidwa (m’malembe)?”"
        },
        {
            "chapter": 37,
            "verse": 17,
            "text": "“Mpaka ni achatati wetu wandanda (nombenao tachiukulidwa)?”"
        },
        {
            "chapter": 37,
            "verse": 18,
            "text": "Jilani (mmwe Muhammadi ﷺ): “Elo (tinchiukulidwa), soni jenumanja n’di wakunyosyeka.”"
        },
        {
            "chapter": 37,
            "verse": 19,
            "text": "Basi chisimu kwalakwe (kuukulidwako) kuchiwa ni n’gumilo umpepe (walipenga lyawili), basi papopo wanganyao tachiwa ali nkulola"
        },
        {
            "chapter": 37,
            "verse": 20,
            "text": "Ni tachiti: “Ipotesi yetuwe! Ali ni Lisiku Lyamalipilo.”"
        },
        {
            "chapter": 37,
            "verse": 21,
            "text": "(Tachisalilidwa yanti): “Ali ni Lisiku Lyachiilanyo alila lyamwaliji jenumanja n’di nkulikanila.”"
        },
        {
            "chapter": 37,
            "verse": 22,
            "text": "(Achimalaika tachisalilidwa yanti): “Mwasonganganyani awala wawalitesile lupuso, pamo ni achimijao (wachijini), kwisa soni (isanamu) ayila yawaliji nkuigalagatila.”"
        },
        {
            "chapter": 37,
            "verse": 23,
            "text": "“Kunneka Allah; basi mwajongolelani kwitala lya ku Moto Waukali.”"
        },
        {
            "chapter": 37,
            "verse": 24,
            "text": "“Soni mwajimikani, chisimu wanganyao ali wakuwusyidwa.”"
        },
        {
            "chapter": 37,
            "verse": 25,
            "text": "“Chipali chichi kukwenu, uli ngankukamusyangana?”"
        },
        {
            "chapter": 37,
            "verse": 26,
            "text": "(Ngwamba), nambo wanganyao lyele lisikulyo tachiwa wakulipeleka (kuchilamusi cha Allah)"
        },
        {
            "chapter": 37,
            "verse": 27,
            "text": "Ni tachigalauchilana wane kwa wane achiwusyanaga"
        },
        {
            "chapter": 37,
            "verse": 28,
            "text": "(Wangalikombolela) tachiti (pakwadandaula achinkulungwa wao): “Chisimu wanganyammwe mwaliji nkutuyichilila chakun’dyo (mukayiche kanti mpela kambone, kwekula kwaliji kutulowesya)!”"
        },
        {
            "chapter": 37,
            "verse": 29,
            "text": "(Achinkulungwa) tachiti: “(Ngwamba), nambo jenumanja nganim’ba wakulupilila.”"
        },
        {
            "chapter": 37,
            "verse": 30,
            "text": "“Soni uwwe nganitukola machili galigose pa jenumanja (gakunkanganichisya ukafili), nambo kuti jenumanja mwaliji wandu wakusumba mpika (pa ukafili mpela uwwewe).”"
        },
        {
            "chapter": 37,
            "verse": 31,
            "text": "“Basi lilowe lya Ambuje wetu (Allah lyakupedwa ilagasyo) lisimichiche petuwe, chisimu uwwe chitupasye (ilagasyoyo).”"
        },
        {
            "chapter": 37,
            "verse": 32,
            "text": "“Basi twansochelesye (ligongo lyanti nombe) uwwe chisimu chene twaliji wasochelele.”"
        },
        {
            "chapter": 37,
            "verse": 33,
            "text": "Basi chisimu wanganyao lyele lisikulyo tachiwa yalumo mu ilagasyo"
        },
        {
            "chapter": 37,
            "verse": 34,
            "text": "Chisimu Uwwe mwele ni mutukwatendelaga wakulewa"
        },
        {
            "chapter": 37,
            "verse": 35,
            "text": "Chisimu wanganyao ndema jakuwechetedwa kukwao yanti: Pangali nnungu jwine (jwakuwajilwa kun’galagatila) ikaweje Allah; waliji nkulikwesya"
        },
        {
            "chapter": 37,
            "verse": 36,
            "text": "Ni kuwechetaga yanti: “Ana chisimu uwwe tuleche milungu jetu ligongo lya nkwimba ilaanga, jwamasoka?”"
        },
        {
            "chapter": 37,
            "verse": 37,
            "text": "(Ngwamba), nambo juyiche ni yakuona, soni jwajitichisye Achimitenga (wawalongolele)"
        },
        {
            "chapter": 37,
            "verse": 38,
            "text": "Chisimu wanganyammwe (achimakafili wa pa Maaka), timpasye ilagasyo yakupoteka nnope"
        },
        {
            "chapter": 37,
            "verse": 39,
            "text": "Soni ngallipidwa ikaweje yamwaliji nkupanganya"
        },
        {
            "chapter": 37,
            "verse": 40,
            "text": "Ikaweje achikapolo wa Allah wakuswejesyedwa"
        },
        {
            "chapter": 37,
            "verse": 41,
            "text": "Wanganyao akwete kupata lisiki lyakumanyika"
        },
        {
            "chapter": 37,
            "verse": 42,
            "text": "Isogosi (yantundu uliose), soni wanyao takachimbichisyidwe"
        },
        {
            "chapter": 37,
            "verse": 43,
            "text": "Ku Matimbe Gachindimba (ku Mbepo)"
        },
        {
            "chapter": 37,
            "verse": 44,
            "text": "Ali (atemi) pa itengu yauchimbichimbi mwakulolegana"
        },
        {
            "chapter": 37,
            "verse": 45,
            "text": "Tiikaweje ili nkwasyungula ipanda ya ukana wakulenjela"
        },
        {
            "chapter": 37,
            "verse": 46,
            "text": "Weswela wakulyolyopela kwa akumwa"
        },
        {
            "chapter": 37,
            "verse": 47,
            "text": "Mwangali mwele (mu ukanamo) yakupotekasya (ntwe namuno m’matumbo), nambo soni wanganyao ngasakolelwa nao"
        },
        {
            "chapter": 37,
            "verse": 48,
            "text": "Soni kukwao tikukawe kwana (achiwammakwao) wakulola pejipi (wakwalola achalume waope wangatenda meso mwamwamwa kwa achalume wane), achakulungwa meso mwakusalalila"
        },
        {
            "chapter": 37,
            "verse": 49,
            "text": "Gamba kuwa (kaswejele kao) wanganyao nti chisawu mandanda gagasunjidwe (m’mapapiko)"
        },
        {
            "chapter": 37,
            "verse": 50,
            "text": "Basi tachigalauchilana wane kwa wane achiwusyanaga"
        },
        {
            "chapter": 37,
            "verse": 51,
            "text": "Nkuwecheta jumpepe mwa wanganyao tachiti: “Chisimu une nakwete n’jangu (kuduniya).”"
        },
        {
            "chapter": 37,
            "verse": 52,
            "text": "“Juwaliji nkuti: ‘Ana mmwe chisimu chene n’di mwa akwitichisya?’"
        },
        {
            "chapter": 37,
            "verse": 53,
            "text": "‘(Yanti) patuchiwapo ni kusyuka litaka ni maupa, nambo yakuona uwwe tuchilipidwa (pa itendo yetu)?”"
        },
        {
            "chapter": 37,
            "verse": 54,
            "text": "(Nkuwecheta jula) tachiti: “Ana jenumanja chin’dingule (none ku Moto kuti mum’bone yajukuti pakulagasika?” Wanganyao tachiti: “Iyayi.”)"
        },
        {
            "chapter": 37,
            "verse": 55,
            "text": "Basi jwalakwe ni juchilingula, basi ni tachim’bona (n’jakwejula) juli nkatikati mwa Moto Waukali"
        },
        {
            "chapter": 37,
            "verse": 56,
            "text": "Juchiti: “Ngunnumbila Allah! Mmwetu mwasigele panandi kuti munyonanje (ngampikanile).”"
        },
        {
            "chapter": 37,
            "verse": 57,
            "text": "“Soni ungawaga ukoto wa Ambuje wangu (Allah), ningaliji mwa akwika nao (ku Moto).”"
        },
        {
            "chapter": 37,
            "verse": 58,
            "text": "(Wandu wa ku Mbepo tachiti): “Ana uwweji nikuti ngatuwa (soni)?”"
        },
        {
            "chapter": 37,
            "verse": 59,
            "text": "“Ikaweje chiwa chetu chandandapechila, soni uwwe ngatulagasyidwa?”"
        },
        {
            "chapter": 37,
            "verse": 60,
            "text": "Chisimu kwalakweku ni kupunda kwekulungwa nnope"
        },
        {
            "chapter": 37,
            "verse": 61,
            "text": "Pa (kusaka kupata) yanti mpela ayi, basi apanganye masengo (gambone) akupanganya"
        },
        {
            "chapter": 37,
            "verse": 62,
            "text": "Ana yalakweyi ni mbiko jambone, kapena chitela cha Zakkum"
        },
        {
            "chapter": 37,
            "verse": 63,
            "text": "Chisimu Uwwe tuchitesile chele (chitelacho) kuwa mayeso ku walupuso (pakuwecheta wanganyao kuti: “Mpaka ikomboleche uli chitela kumela m’moto)?”"
        },
        {
            "chapter": 37,
            "verse": 64,
            "text": "Chisimu chalakwecho ni chitela chachikopoka kuumila pasi pasyesyene pa Moto Waukali"
        },
        {
            "chapter": 37,
            "verse": 65,
            "text": "Soso sya isogosi yakwe (siwele syakunyalaya nnope) mpela mitwe ja mashetani"
        },
        {
            "chapter": 37,
            "verse": 66,
            "text": "Basi chisimu wanganyao takalyeje chele (chitelacho), ni chalakwecho takagumbasyeje ndumbo syao"
        },
        {
            "chapter": 37,
            "verse": 67,
            "text": "Kaneko chisimu akwete kupata wanganyao kupwatika pa chele (chitelacho) chakuwanganyichisya gagali mesi gamasemule nnope"
        },
        {
            "chapter": 37,
            "verse": 68,
            "text": "Kaneko chisimu kwakuwujila kwao ni ku Moto Waukali"
        },
        {
            "chapter": 37,
            "verse": 69,
            "text": "Chisimu wanganyao wasimene achatati wao ali wapotele"
        },
        {
            "chapter": 37,
            "verse": 70,
            "text": "Sano wanganyao mu sajo syao akutugala (pakwakuya mwachitemachitema mwangali kusosa kaje umboni)"
        },
        {
            "chapter": 37,
            "verse": 71,
            "text": "Soni chisimu wapotele paujo pao wajinji (mu wandu) wandanda"
        },
        {
            "chapter": 37,
            "verse": 72,
            "text": "Soni chisimu twatumisye mwa wanganyao akutetela"
        },
        {
            "chapter": 37,
            "verse": 73,
            "text": "Basi nnole mujawelele mbesi ja akuteteledwa"
        },
        {
            "chapter": 37,
            "verse": 74,
            "text": "Ikaweje achikapolo wa Allah wakuswejesyedwa"
        },
        {
            "chapter": 37,
            "verse": 75,
            "text": "Soni chisimu Nuhu jwatuwilasile (kuti tun’jokole), basi ni Akwanga Wambone nnope (twaliji Uwwe)"
        },
        {
            "chapter": 37,
            "verse": 76,
            "text": "Ni twan’jokwele jwalakwe ni wapewasa wakwe ku taabu jekulungwa"
        },
        {
            "chapter": 37,
            "verse": 77,
            "text": "Ni twatesile wanache wakwe kuwa sigasiga (wawasigele ali nkuwelekana paduniya)"
        },
        {
            "chapter": 37,
            "verse": 78,
            "text": "Ni twannechele (mbili syambone) kwa (wandu wosope) wakwika munyuma"
        },
        {
            "chapter": 37,
            "verse": 79,
            "text": "Ntendele uwe kwa Nuhu mu iwumbe yosope"
        },
        {
            "chapter": 37,
            "verse": 80,
            "text": "Chisimu Uwwe iyyoyopeyo ni yatukutiji pakwalipila wakolosya"
        },
        {
            "chapter": 37,
            "verse": 81,
            "text": "Chisimu jwalakwe (Nuhu) jwaliji mwa achikapolo Wetu wakulupilila"
        },
        {
            "chapter": 37,
            "verse": 82,
            "text": "Kaneko ni twamisyisye wane (wosope mwa wangakulupilila)"
        },
        {
            "chapter": 37,
            "verse": 83,
            "text": "Soni chisimu mwa awala wawakuyiye litala lyakwe (lya Nuhu lya Tauhidi) jwaliji Ibrahima"
        },
        {
            "chapter": 37,
            "verse": 84,
            "text": "Ndema ja waichilile Ambujegwe (Allah) ni ntima wambonembonepe"
        },
        {
            "chapter": 37,
            "verse": 85,
            "text": "Ndema ja jwatite kwa babagwe ni wandu wakwe: “Ana nkugalagatila chichi?”"
        },
        {
            "chapter": 37,
            "verse": 86,
            "text": "“Ana mwaunaminamipe milungu jangawaga Allah ni jankujisaka?”"
        },
        {
            "chapter": 37,
            "verse": 87,
            "text": "“Ana nganisyo syenu sili uli pa ya M’mbuje jwa iwumbe yosope?”"
        },
        {
            "chapter": 37,
            "verse": 88,
            "text": "Kaneka ni jwalolite kulola (kwakuchetelela) ku ndondwa"
        },
        {
            "chapter": 37,
            "verse": 89,
            "text": "Ni jwatite: “Chisimu une jwakulwala.”"
        },
        {
            "chapter": 37,
            "verse": 90,
            "text": "Basi wanganyao wantundumalile jwalakwe mwakunnochesya migongo"
        },
        {
            "chapter": 37,
            "verse": 91,
            "text": "Basi jwalakwe ni jwapite mwagwala ku milungu jao, ni jwatite: “Uli ngankulya (yakulya yam’bichileyi)?”"
        },
        {
            "chapter": 37,
            "verse": 92,
            "text": "“Chipali chichi kukwenu, uli ngankuwecheta?”"
        },
        {
            "chapter": 37,
            "verse": 93,
            "text": "Kaneka ni jwajigalauchile pakujiputa ni nkono wakwe wan’dyo (kwamachili gakwe gosope)"
        },
        {
            "chapter": 37,
            "verse": 94,
            "text": "Basi (pawapikene achinsyene isanamuyo) wam’bichilile ali nkutugala"
        },
        {
            "chapter": 37,
            "verse": 95,
            "text": "(Jwalakwe) jwatite: “Ana nkuigalagatila yankuisepa (mwachimisyene)?”"
        },
        {
            "chapter": 37,
            "verse": 96,
            "text": "“Kutendaga Allah ni juwan’gumbile jemanjammwe ni yankupanganya!”"
        },
        {
            "chapter": 37,
            "verse": 97,
            "text": "Wanganyao watite: “Muntawilani chakutawa (chiwukuta) ni mumponye m’moto waukali.”"
        },
        {
            "chapter": 37,
            "verse": 98,
            "text": "Basi wasachile kuntendela jwalakwe malindi, ni twatesile kuwa wapasi kusyene"
        },
        {
            "chapter": 37,
            "verse": 99,
            "text": "(Ibrahima) ni jwatite: “Chisimu une ngwaula kwa Ambuje wangu (Allah), takanjongole.”"
        },
        {
            "chapter": 37,
            "verse": 100,
            "text": "“Ambuje wangu! Mumbani (mwanache jwa) mu wandu wambone.”"
        },
        {
            "chapter": 37,
            "verse": 101,
            "text": "Basi ni twansengwasyisye ni abali ja (kola) mwanache jwakulitimalika (jwali Ismaila)"
        },
        {
            "chapter": 37,
            "verse": 102,
            "text": "Basi ndema jajwayiche (mwanachejo) pa nsingu wakwenda najo imo, (Ibrahima) jwatite: “E mwanangu! Chisimu une naiweni kulugono yanti une ngunsikita mmwe (kuwa mbepesi jakupeleka kwa Allah), basi nnole (nganisyo syenu), nkuiona uli?” (Mwanache) jwatite: “E baba wangu! Tendani yannamulidwe, timusimane une nasakaga Allah ndili mwa akupilila.”"
        },
        {
            "chapter": 37,
            "verse": 103,
            "text": "Basi ndema jawalipeleche wanawawili (ku chilamusi cha Allah), (Ibrahima) ni wan’goneche chamakuku (Ismaila kuti ansikite)"
        },
        {
            "chapter": 37,
            "verse": 104,
            "text": "Uwwe ni twam’bilasile kuti: “E mmwe Ibrahima!”"
        },
        {
            "chapter": 37,
            "verse": 105,
            "text": "“Chisimu pamasile pankwanilisye sagamisi.” Chisimu Uwwe iyyoyopeyo ni yatukasatiji pakwalipila wakolosya"
        },
        {
            "chapter": 37,
            "verse": 106,
            "text": "Chisimu galakwega ni mayeso gakuonechela"
        },
        {
            "chapter": 37,
            "verse": 107,
            "text": "Ni twam’bombwele (nkusikitidwajo) ni chakusikitidwa chekulungwa (ngondolo)"
        },
        {
            "chapter": 37,
            "verse": 108,
            "text": "Ni twannechele (mbili syambone) kwa (wandu wosope) wakwika munyuma"
        },
        {
            "chapter": 37,
            "verse": 109,
            "text": "Ntendele uwe kwa Ibrahima"
        },
        {
            "chapter": 37,
            "verse": 110,
            "text": "Iyyoyopeyo ni yatukutiji pakwalipila wakolosya"
        },
        {
            "chapter": 37,
            "verse": 111,
            "text": "Chisimu jwalakwe jwaliji mwa achikapolo Wetu wakulupilila"
        },
        {
            "chapter": 37,
            "verse": 112,
            "text": "Ni twansengwasyisye ni abali ja (kum’beleka) Isihaka, Ntume jwa mu wandu wambone"
        },
        {
            "chapter": 37,
            "verse": 113,
            "text": "Ni twampele upile jwalakwe ni Isihaka jwakwe. Sano mu wanache wao mwana nkukolosya (itendo yakwe) ni nkulitenda lupuso nsyene mwakuonechela"
        },
        {
            "chapter": 37,
            "verse": 114,
            "text": "Soni chisimu chene twampele ukoto Musa ni Haruna"
        },
        {
            "chapter": 37,
            "verse": 115,
            "text": "Ni twajokwele wanawawilio ni wandu wao ku taabu jekulungwa"
        },
        {
            "chapter": 37,
            "verse": 116,
            "text": "Ni twakamuchisye, basi ni waliji wanganyao wakupunda"
        },
        {
            "chapter": 37,
            "verse": 117,
            "text": "Ni twapele wanawawilio chitabu chakusalichisya"
        },
        {
            "chapter": 37,
            "verse": 118,
            "text": "Ni twajongolele kwitala lyagoloka"
        },
        {
            "chapter": 37,
            "verse": 119,
            "text": "Ni twalechele (mbili syambone) kwa (wandu wosope) wakwika munyuma"
        },
        {
            "chapter": 37,
            "verse": 120,
            "text": "Ntendele uwe kwa Musa ni Haruna"
        },
        {
            "chapter": 37,
            "verse": 121,
            "text": "Chisimu Uwwe iyyoyopeyo ni yatukutiji pakwalipila wakolosya"
        },
        {
            "chapter": 37,
            "verse": 122,
            "text": "Chisimu wanawawilio waliji mwa achikapolo Wetu wakulupilila"
        },
        {
            "chapter": 37,
            "verse": 123,
            "text": "Soni chisimu Iliyasa jwaliji mwa Achimitenga"
        },
        {
            "chapter": 37,
            "verse": 124,
            "text": "(Kumbuchilani) ndema jajwatite ku wandu wakwe: “Ana ngankogopa?”"
        },
        {
            "chapter": 37,
            "verse": 125,
            "text": "“Ana nkum’bomba Ba’la ni kunneka jwali Jwambone nnope mwa akugumba,”"
        },
        {
            "chapter": 37,
            "verse": 126,
            "text": "“Allah, M’mbuje gwenu nambo soni M’mbuje jwa achatati wenu wandanda?”"
        },
        {
            "chapter": 37,
            "verse": 127,
            "text": "Basi wankaaniile, basi chisimu wanganyao tachiika nao (ku ilagasyo)"
        },
        {
            "chapter": 37,
            "verse": 128,
            "text": "Ikaweje achikapolo wa Allah wakuswejesyedwa"
        },
        {
            "chapter": 37,
            "verse": 129,
            "text": "Ni twannechele (mbili syambone) kwa (wandu wosope) wakwika munyuma"
        },
        {
            "chapter": 37,
            "verse": 130,
            "text": "Ntendele uwe kwa Ilyaasiin"
        },
        {
            "chapter": 37,
            "verse": 131,
            "text": "Chisimu Uwwe iyyoyopeyo ni yatukutiji pakwalipila wakolosya"
        },
        {
            "chapter": 37,
            "verse": 132,
            "text": "Chisimu jwalakwe jwaliji mwa achikapolo Wetu wakulupilila"
        },
        {
            "chapter": 37,
            "verse": 133,
            "text": "Soni chisimu Lutwi jwaliji mwa Achimitenga"
        },
        {
            "chapter": 37,
            "verse": 134,
            "text": "(Kumbuchilani) ndema jatwan’jokwele jwalakwe ni liwasa lyakwe lyosopelyene"
        },
        {
            "chapter": 37,
            "verse": 135,
            "text": "Ikaweje kangalamba kachikongwe (wankwao Lutwi wawaliji) mwa akusigalila munyuma"
        },
        {
            "chapter": 37,
            "verse": 136,
            "text": "Kaneko ni twajonasile waneo"
        },
        {
            "chapter": 37,
            "verse": 137,
            "text": "Soni chisimu wanganyammwe nkwapitaga wanganyao (misi jao) kundawi"
        },
        {
            "chapter": 37,
            "verse": 138,
            "text": "Ni chilo chakwe, ana wangali lunda"
        },
        {
            "chapter": 37,
            "verse": 139,
            "text": "Soni chisimu Yunusu jwaliji mwa Achimitenga"
        },
        {
            "chapter": 37,
            "verse": 140,
            "text": "(Kumbuchilani) ndema ja jwatilile m’chombo chepachile"
        },
        {
            "chapter": 37,
            "verse": 141,
            "text": "Basi ni watesile ndoto (kuti watijagwile ndotojo aponyedwe m’mesi), basi ni jwaliji (Yunusu) mwa akwagwila (ndoto)"
        },
        {
            "chapter": 37,
            "verse": 142,
            "text": "Basi ni chammisile chinsomba aku juli jwagambidwa"
        },
        {
            "chapter": 37,
            "verse": 143,
            "text": "Basi ingawa kuti jwalakwe jwaliji mwa akunswejesya (Allah)"
        },
        {
            "chapter": 37,
            "verse": 144,
            "text": "Chisimu jungatemi m’matumbo mwakwe kwikanila lisiku lyakuwukulidwa (wandu m’malembe)"
        },
        {
            "chapter": 37,
            "verse": 145,
            "text": "Basi twamponyisye munjengwe jambembembe juli jwakulwala"
        },
        {
            "chapter": 37,
            "verse": 146,
            "text": "Ni twammechesye chitela cha mongumbondu (mbonda syekulungwa syati mpela mongu)"
        },
        {
            "chapter": 37,
            "verse": 147,
            "text": "Ni twantumisye ku (wandu) masausande gakwana lichila (,000) nambo soni wakupunda pele"
        },
        {
            "chapter": 37,
            "verse": 148,
            "text": "Ni wakulupilile, basi ni twasengwasyisye kwikanila ndema (jao jakuwila)"
        },
        {
            "chapter": 37,
            "verse": 149,
            "text": "Basi mwawusyani (achimakafili wa pa Maaka mmwe Muhammadi ﷺ kuti): “Ana Ambuje wenu ni akwete wanache wachikongwe, sano wanganyao ni akwete wanache wachilume?”"
        },
        {
            "chapter": 37,
            "verse": 150,
            "text": "“Kapena twagumbile Achimalaika kuwa achakongwe aku wanganyao achitendelaga umboni?”"
        },
        {
            "chapter": 37,
            "verse": 151,
            "text": "Manyililani yanti, wanganyao ni unami wao akuwechetaga yanti"
        },
        {
            "chapter": 37,
            "verse": 152,
            "text": "“Allah aweleche (wanache wachikongwe wali Achimalaika).” Soni chisimu wanganyao waunami kusyene"
        },
        {
            "chapter": 37,
            "verse": 153,
            "text": "Ana (Allah) jusagwile wanache wachikongwe kwaleka wachilume"
        },
        {
            "chapter": 37,
            "verse": 154,
            "text": "Chipali chichi kukwenu, ana nkulamula chinauli"
        },
        {
            "chapter": 37,
            "verse": 155,
            "text": "Ana ngankukumbuchila (yanti Allah juwambalene nayo yakola mwanache)"
        },
        {
            "chapter": 37,
            "verse": 156,
            "text": "Kapena jenumanja nkwete umboni wakuonechela (wa yankuwechetayi)"
        },
        {
            "chapter": 37,
            "verse": 157,
            "text": "Basi ikani nacho chitabu chenu nam’baga jenumanja nkuwecheta yakuona"
        },
        {
            "chapter": 37,
            "verse": 158,
            "text": "Ni asepelele wanganyao ulongo chilikati cha Jwalakwe (Allah) ni majini. Nambo majini ni gamanyiliile kusyene yanti chisimu wanganyao (achimakafilio) tachija kuonechela (kwa Allah kuti akajiilanye magambo ga unami wao)"
        },
        {
            "chapter": 37,
            "verse": 159,
            "text": "Allah awambalene nayo kusyene yaakusimba wanganyao"
        },
        {
            "chapter": 37,
            "verse": 160,
            "text": "Ikaweje achikapolo wa Allah wakuswejesyedwa (wanganyao ni waakunswejesya Allah ku yaakunnambuchisya achimakafili)"
        },
        {
            "chapter": 37,
            "verse": 161,
            "text": "Sano chisimu jenumanja (achimakafili) ni yankuigalagatila (isanamu)"
        },
        {
            "chapter": 37,
            "verse": 162,
            "text": "Nganim’ba jenumanja wanti ni kunsochelesyanayo (jwalijose mu wakulupilila kuti anneche Allah)"
        },
        {
            "chapter": 37,
            "verse": 163,
            "text": "Ikaweje ajula jwatakajinjile ku Moto Waukali"
        },
        {
            "chapter": 37,
            "verse": 164,
            "text": "Soni pangali jwalijose mwetuwe (Achimalaika) ikaweje jukwete malo gakumanyika (kwinani gakutendela ibada)"
        },
        {
            "chapter": 37,
            "verse": 165,
            "text": "Soni chisimu uwwe (Achimalaika) tukwimaga m’misela (pakuswali)"
        },
        {
            "chapter": 37,
            "verse": 166,
            "text": "Soni chisimu uwwe (Achimalaika) tukunswejesyaga (Allah pa kuswali)"
        },
        {
            "chapter": 37,
            "verse": 167,
            "text": "Soni chisimu wanganyawa (achimakafili wacharabu) watiji"
        },
        {
            "chapter": 37,
            "verse": 168,
            "text": "“Ingawe twakwete uwwe chikumbusyo muwakolele wandu wandanda,”"
        },
        {
            "chapter": 37,
            "verse": 169,
            "text": "“Chisimu tungaliji achikapolo wa Allah wakuswejesyedwa.”"
        },
        {
            "chapter": 37,
            "verse": 170,
            "text": "Basi (pachaichilile chikumbusyo) wachikanile, basi tachiyika kumanyilila (yatinjatenda)"
        },
        {
            "chapter": 37,
            "verse": 171,
            "text": "Soni chisimu chene pamasile pa lyalongolele lilowe Lyetu kwa achikapolo Wetu Achimitenga"
        },
        {
            "chapter": 37,
            "verse": 172,
            "text": "(Lyanti) chisimu wanganyao ni watakamuchisyidwe"
        },
        {
            "chapter": 37,
            "verse": 173,
            "text": "Nambo soni kuti asilikali Wetu chisimu ni watawe wakupunda"
        },
        {
            "chapter": 37,
            "verse": 174,
            "text": "Basi mwatundumalilani kwa kandawi kannono"
        },
        {
            "chapter": 37,
            "verse": 175,
            "text": "Soni gambagani kwalola; basi sampano taione"
        },
        {
            "chapter": 37,
            "verse": 176,
            "text": "Ana akuijanguya ilagasyo Yetu"
        },
        {
            "chapter": 37,
            "verse": 177,
            "text": "Basi (ilagasyo) patiichituluchila paluwala pao (tachijonanjidwa), ni kuchiwa kundawi kwakusakala nnope kwa akuteteledwa"
        },
        {
            "chapter": 37,
            "verse": 178,
            "text": "Soni mwatundumalilani kwa kandawi kannono"
        },
        {
            "chapter": 37,
            "verse": 179,
            "text": "Soni gambagani kwalola; basi sampano taione"
        },
        {
            "chapter": 37,
            "verse": 180,
            "text": "Awambalene kusyene Ambuje wenu (Allah), Ambuje wamachili gakupunda ku yaakwasimba nayo (achimakafili)"
        },
        {
            "chapter": 37,
            "verse": 181,
            "text": "Soni ntendele uwe kwa Achimitenga"
        },
        {
            "chapter": 37,
            "verse": 182,
            "text": "Soni lumbili losope lwene alapikwe Allah M’mbuje jwa iwumbe yosope"
        }
    ]
}