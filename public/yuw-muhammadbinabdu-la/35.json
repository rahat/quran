{
    "chapter": [
        {
            "chapter": 35,
            "verse": 1,
            "text": "Lumbili losope lwene alapikwe Allah, Nkugumba mawunde ni mataka, Nkugatenda Malaika kuwa Achimitenga wakwete mapapiko gawili-gawili, gatatu-gatatu, kapena ncheche-ncheche, akonjechesyaga mu kagumbe yaakusaka. Chisimu Allah pa chindu chilichose awele Jwakombola"
        },
        {
            "chapter": 35,
            "verse": 2,
            "text": "Ukoto uliose waakwaugulilaga Allah wandu, basi pangali jwampaka awusiwilile, soni waakuwusiwilila, basi pangali jwampaka awupeleche panyuma pakwe, soni Jwalakwe ni Jwamachili gakupunda, Jwalunda lwakusokoka"
        },
        {
            "chapter": 35,
            "verse": 3,
            "text": "E jenumanja achinawandu! Kumbuchilani chindimba cha Allah pa jenumanja. Ana pana nkugumba jwangawaga Allah jwaakumpaga lisiki kuumila kwinani ni pasi? Pangali nnungujwine (jwakuwajilwa kun’galagatila) ikaweje Jwalakwe. Nambi nkugalausyidwa chinauli (kuleka yakuona)"
        },
        {
            "chapter": 35,
            "verse": 4,
            "text": "Sano naga achinkaanilaga (mmwe Muhammadi ﷺ), basi (ngayiwa yakusimosya) ngati pamasile pawakanilidwe Achimitenga paujo penu (mmwe nkanim’biche). Soni kwa Allah ni kwakuujila ichindu yosope"
        },
        {
            "chapter": 35,
            "verse": 5,
            "text": "E jenumanja achinawandu! Chisimu chilanga cha Allah chakuonaonape. Basi ukannyenga wanganyammwe ata panandi umi wa duniya, nambo soni akannyega jenumanja ata panandi nkunyenga (shetani) pa ya Allah"
        },
        {
            "chapter": 35,
            "verse": 6,
            "text": "Chisimu shetani kukwenu juwele mmagongo, basi muntendani kuwa mmagongo (nkan’jitikaga yajukusaka), chisimu jukuliwilanjila likuga lyakwe kuti likawe mu wandu wa ku Moto Wakulapuka"
        },
        {
            "chapter": 35,
            "verse": 7,
            "text": "Awala waakufuulu akwete kupata ilagasyo yaukali nnope, sano awala waakulupilile ni kutendaga yambone, akwete kupata chikululuko ni malipilo gamakulungwa"
        },
        {
            "chapter": 35,
            "verse": 8,
            "text": "Ana ajula jwaisalalisyidwe kukwakwe itendo yakwe yangalumbana, ni jukuiona kuti yambone (chichi champaka munsalile kuti apikane)? Basi chisimu Allah akasannechelelaga kusokonechela jwansachile, ni akasan’jongolaga jwansachile. Basi ntima wenu ukatyoka ligongo lya kwadandaulila wanganyao. Chisimu Allah ni Nkumanyilila chenene yaakupanganya wanganyao"
        },
        {
            "chapter": 35,
            "verse": 9,
            "text": "Soni Allah ni Ajula jwaakutumisyaga mbungo, ni jikasagatenganyaga mawunde gawula, basi ni tukasagajausyaga ku chilambo chachiwe, basi ni tukasasyuchisyaga nago litaka panyuma pakuwa kwakwe. Iyyoyopeyo (ni mukuchiwela soni) kwimuka (m’malembe)"
        },
        {
            "chapter": 35,
            "verse": 10,
            "text": "Mundu jwaakuwa ali nkusaka uchimbichimbi, basi (an’jitiche Allah), ngati Allah ni Nsyene uchimbichimbi wosope. Kukwakwe (Allah) gaakwela malowe gambone, sano masengo gambone ni gakugakwesya (malowe gambonego, mwanti malowe gambonepe pangali masengo gambone ngawa nkukamuchisya). Sano awala waakutenda malindi ga yakusakala, akwete kupata ilagasyo yaukali nnope, soni malindi ga wanganyao gawele gakonasika"
        },
        {
            "chapter": 35,
            "verse": 11,
            "text": "Soni Allah an’gumbile jenumanja kuumila mwitaka, kaneka kuumila mwindondwa lya mesi (gawalume ni wakongwe), kaneka am’bisile kuwa wamitundu jiwili (achalume ni achakongwe). Jwankongwe jwalijose jwangajigala chiilu kapena kuweleka, ikaweje kwa umanyilisi Wakwe (Allah). Ni ngakasapedwaga umi welewu nkupedwa umi welewu, kapena (jwine) kupungusyidwa mu umi wakwe, ikaweje (ipali yosopeyo) m’Chitabu (Cha Al-Lauh Al-Mahfuz), chisimu yalakweyo kwa Allah iwele yakwepepala kusyene"
        },
        {
            "chapter": 35,
            "verse": 12,
            "text": "Soni nganisiwa silandene mbwani siwili; aji ja (mesi ga) kunong’a, gakulyolyopela nambo soni gakumweleka chenene, sano jineji ja (mesi ga) chijete gakuwawa, sano kuumila mu sinasiwilisi nkulyaga nyama jamatumbi (somba syewisi), ni nkukoposyaga ipeto yankuwalaga (ngalekale), ni nkuionaga yombo mwalakwemo inankatanganya kuti nsosejesoseje umbone Wakwe (wa Allah), ni kuti jenumanja m’be wakutogolela"
        },
        {
            "chapter": 35,
            "verse": 13,
            "text": "Akasachijinjisyaga chilo m’muusi (ni kuleupa muusi kwipipa chilo mpela ndawi jachitukuta), ni akwinjisyaga soni muusi m’chilo (ni kuleupa chilo kwipipa muusi mpela ndawi jakusisima), ni alijepepesye lyuwa ni mwesi, yosope ikwenda kwandema jakwe jekolanjidwe, Jwalakwe ni Allah M’mbuje gwenu, uchimwene ni Wakwe. Sano awala wankwawenda kunneka Jwalakwe nganakola (chindu chilichose namuno chamwana nti chisawu) chikowa cha lupele lwa tende"
        },
        {
            "chapter": 35,
            "verse": 14,
            "text": "Naga nkwawenda wanganyao nganawa apikene kuwenda kwenu, soni namuno angapikane nga nganan’janga, soni lisiku lya Kiyama tachikana kuwanganya kwenu (kwamwaliji nkwawanganya ni Allah), ni pangali jwampaka ansalile mwakulandana (ni mwaakunsalilila Allah) Jwaasimanya abali syosope"
        },
        {
            "chapter": 35,
            "verse": 15,
            "text": "E jenumanja achinawandu! Jenumanja ni wan’di wakulajila kwa Allah, sano Allah ni jwali Jwakupata kwejinji, Jwakulapilidwa kusyesyene"
        },
        {
            "chapter": 35,
            "verse": 16,
            "text": "Nasakaga mpaka antyosye jenumanja, ni kwika nayo iwumbe yasambano"
        },
        {
            "chapter": 35,
            "verse": 17,
            "text": "Soni yalakweyo kwa Allah nganiyiwa yakusausya ata panandi"
        },
        {
            "chapter": 35,
            "verse": 18,
            "text": "Soni jwaatwiichiile nsigo (wasambi) ngasaja kutwichila nsigo wajwine, soni jwaasitopelwe ali am’bilasile (jwine) ku nsigo wakwe (kuti ampochele), nganiuwa upocheledwe ata panandi (ni jwalakwejo) namuno juli jwa paulongo. Chisimu mmwe (Muhammadi ﷺ) nkwatetela awala waakun’jogopa M’mbuje gwao (Allah) mwangali kum’bona, ni akwimikaga Swala mwakolosya. Sano jwaakuliswejesya, basi nikuti akuliswejesya kwaalikamuchisya nsyene. Soni kwa Allah pe ni kwakuujila (iwumbe yosospe)"
        },
        {
            "chapter": 35,
            "verse": 19,
            "text": "Soni nganawa alandene jwangalola ni jwakulolaga"
        },
        {
            "chapter": 35,
            "verse": 20,
            "text": "Namuno chipi ni lilanguka"
        },
        {
            "chapter": 35,
            "verse": 21,
            "text": "Namuno m’bulili ni lyoto"
        },
        {
            "chapter": 35,
            "verse": 22,
            "text": "Soni nganawa alandene wachijumi ni wawe. Chisimu Allah akumpikanisyaga jwansachile, sano mmwe nganim’ba mwapikanisye wali m’malembe"
        },
        {
            "chapter": 35,
            "verse": 23,
            "text": "Nganim’ba mmwe ikaweje nkutetela"
        },
        {
            "chapter": 35,
            "verse": 24,
            "text": "Chisimu Uwwe tumtumisye mmwe (Muhammadi ﷺ) mwakuonaonape kuwa nkupeleka abali jakusengwasya ni nkutetela, ni pangali nkutula uliose ikaweje jwapite mwa walakweo nkutetela"
        },
        {
            "chapter": 35,
            "verse": 25,
            "text": "Sano naga achinkanilaga (ngaiwa yakusimosya), basi pamasile pawaakaaniile awala wawaliji paujo pao, wayichilile achimitenga wao ni (ilosyo) yakuonechela palangulangu, ikalakala kwisa soni chitabu chakupeleka lilanguka"
        },
        {
            "chapter": 35,
            "verse": 26,
            "text": "Kaneka nakwembekenye awala wawakufuulu, nambi kwaliji uli kasilika Kwangu (ngati najonasile wosope)"
        },
        {
            "chapter": 35,
            "verse": 27,
            "text": "Ana nganinyyiona yanti Allah atulwisye kuumila kwinani mesi (gawula), basi ni tukopochesye isogosi yakulekangana mitundu jakwe, nambo soni m’matumbi mwana tumisela tweswela ni twechejeu twakulekangana mitundu jakwe, ni twine twepiliu nnope"
        },
        {
            "chapter": 35,
            "verse": 28,
            "text": "Nambo soni mu wandu, inyama ni ilango, iyyoyopeyo soni mitundu jakwe jakulekangana. Chisimu waakun’jogopa Allah mwa achikapolo Wakwe ni Maulama. Chisimu Allah ni Jwamachili gakupunda, Jwakululuka kusyene"
        },
        {
            "chapter": 35,
            "verse": 29,
            "text": "Chisimu awala waakusoomaga chitabu cha Allah (Qur’an), ni kwimikaga Swala mwakolosya, ni kutolaga mu ichindu yatwapele mwakusisa ni mwakuonechela; wanganyao akusachililaga malonda gangajonasika"
        },
        {
            "chapter": 35,
            "verse": 30,
            "text": "Kuti akalipile malipilo gao mwakwana, ni kwajonjechesya mu umbone Wakwe, chisimu Jwalakwe ni Jwakululuka kusyene, Jwakutogolela nnope"
        },
        {
            "chapter": 35,
            "verse": 31,
            "text": "Sano ayi yatun’juwulile mmwe (Muhammadi ﷺ) ya m’Chitabu (cha Qur’an), ni yaili yakuonaonape, yaikwitichisya yaili paujo pakwe. Chisimu Allah kwa achikapolo Wakwe juwele Jwakwamanya chenene, Jwakwalolechesya"
        },
        {
            "chapter": 35,
            "verse": 32,
            "text": "Kaneka twapele Chitabu (Qur’an) awala watwasagwile mwa achikapolo Wetu (wakunkuya Muhammadi ﷺ), basi wane mwa jamanjao ali wakulitenda lupuso achimisyene (pakola yakusakala yejinji kuipunda yambone), wane soni mwa jamanjao ali wachilikati (wakulandana yambone ni yakusakala yao), ni pana wane soni mwa jamanjao wakulongolela pa yambone mu lisosa lya Allah, walakweo ni wauli umbone wekulungwa"
        },
        {
            "chapter": 35,
            "verse": 33,
            "text": "Matimbe Gandamo takagajinjile, takapetedwe mwalakwemo ni makosa gagolodi ni ngalekale, soni nguwo syao mwalakwemo tisikawe sya silika"
        },
        {
            "chapter": 35,
            "verse": 34,
            "text": "Ni takajile: “Lumbili losope lwene alapikwe Allah Ajula jwatutyochesye uwwe madandausi, chisimu Ambuje wetu ni Wakululuka kusyene, Wakutogolela nnope.”"
        },
        {
            "chapter": 35,
            "verse": 35,
            "text": "“Ajula jwatutamiche uwwe m’Nyumba Jandamo kwa umbone Wakwe, taabu ngajitukwaya mwalakwemo, nambo soni ngakutukwaya mwalakwemo kupela.”"
        },
        {
            "chapter": 35,
            "verse": 36,
            "text": "Sano awala waakufuulu akwete kupata moto wa Jahannama, ngasikulamulidwa kukwao (yakuti awe) basi nikuwa, nambo soni ilagasyo yakwe ngasiipungusyidwa pa wanganyao. Mwele ni mwatukun’dipililaga kafili jwalijose"
        },
        {
            "chapter": 35,
            "verse": 37,
            "text": "Soni wanganyao takaweje ali nkugumila mwalakwemo (pa kun’dilila Allah kuti): “Ambuje wetu! Tukoposyani, tukatende yambone yangawaga ayila yatwaliji nkutenda.” (Allah takajile): “Ana nganitumpa umi welewu wakomboleka kumbuchila mu walakweo jwakumbuchila? Nambo soni wam’bichilile nkutetela. Basi pasyani (ilagasyo), sano wakulitenda lupuso nganakola nkwakamuchisya.”"
        },
        {
            "chapter": 35,
            "verse": 38,
            "text": "Chisimu Allah ni Nkumanyilila yakusisika ya kumawunde ni petaka, chisimu Jwalakwe ni Nkumanyilila yaili m’mitima"
        },
        {
            "chapter": 35,
            "verse": 39,
            "text": "Jwalakwe ni Ajula jwam’bisile wanganyammwe kuwa wakupisyangana pa chilambo (kuwa wane ni kupagwa wane), sano jwatakufulu basi ukafili wakweo tiwun’jonanje nsyene, ni ngaukwajonjechesyaga achimakafili ukafili waowo kwa Ambuje wao (Allah) ikaweje kuwenjedwa, nambo soni ngaukwajonjechesyaga achimakafili ukafili waowo ikaweje chasiko"
        },
        {
            "chapter": 35,
            "verse": 40,
            "text": "Jilani: “Ana nkwaona akwawanganya wenu (ni Allah) awala wankwalumbanjila kunneka Allah? Munosyani, ana ni upandechi wetaka waagumbile? Kapena akwete wanganyao liunjili lyakamusyangana (najo Allah) ku mawunde?” Kapena twapele wanganyao (achimakafilio) chitabu, basi wanganyao ni ali ni umboni wakuonechela kuumila mu chalakwecho (wakwakundisya ukafili waowo)? (Ngwamba), nambo walupuso ngakulanganaga wane ni wane ikaweje ya chinyengo"
        },
        {
            "chapter": 35,
            "verse": 41,
            "text": "Chisimu Allah ni jwaakugakamula mawunde ni mataka kuti gakatyoka mmangwakwe, soni naga gali gatite gatyoche mmangwakwe pangali anta jumo jwampaka agakamule panyuma pa Jwalakwe, chisimu Jwalakwe juwele Jwakutulala nnope ntima, Jwakululuka kusyene"
        },
        {
            "chapter": 35,
            "verse": 42,
            "text": "Ni walumbile wanganyawa (achimakafili) mwa Allah kulumbila kwao kwamachili kuti: Naga tiwaichilile nkutetela, chisimu chene tachiwa wakongoka nnope kujipunda mikutula jine jilijose. Basi ndema jajwaichilile nkutetela nganiyajonjechesya ikaweje kutalikangana (ni yakuona)"
        },
        {
            "chapter": 35,
            "verse": 43,
            "text": "Pakulikwesya pa chilambo ni kutenda malindi gakusakala (gakwasiwilikanganya wandu ku chikulupi), ni gangaasyungula malindi gakusakala ikaweje achimisyene (waagatesile), ana akwembecheya wanganyao (inepe) pangawaga nyendele ja (kapedwe ilagasyo ka wandu) wandanda! Basi ni ngankusimana kupitikuka kulikose pa nyendele ja Allah, nambo soni ngankusimana galauka kulikose pa nyendele ja Allah"
        },
        {
            "chapter": 35,
            "verse": 44,
            "text": "Ana wanganyawa ngakwendajenda pa chilambo ni kupitaga nchilola mujawelele mbesi ja awala wapaujo pao, wawaliji soni wamachili nnope kwapunda wanganyawa? Sano Allah nganawa jwanti ni kunkulupuka chindu chilichose ku mawunde namuno petaka, chisimu Jwalakwe awele Jwakumanyilila nnope, Jwakombola kusyene"
        },
        {
            "chapter": 35,
            "verse": 45,
            "text": "Soni ingawe kuti Allah akwapaga ilagasyo wandu pa yapanganyisye, nga nganaleka pachanya pakwe (petaka) chinyama chilichose chakuulukutaga. Nambo kuti akwachelewasyaga mpaka pa ndema jakwe jekolanjidwe. Basi pajichiwika ndema jao (tachilipidwa), basi chisimu Allah awele Jwakwalolechesya achikapolo Wakwe"
        }
    ]
}