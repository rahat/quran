{
    "chapter": [
        {
            "chapter": 37,
            "verse": 1,
            "text": "Yalli malaykay missoowiyyah missowtal xiibite"
        },
        {
            "chapter": 37,
            "verse": 2,
            "text": "Kaadu Yalli qamburre foorisiyyah foorissa (wakayah wakayta) Malaykal xiibite"
        },
        {
            "chapter": 37,
            "verse": 3,
            "text": "Kaadu Qhuraan kee Dikri akriyiyyah takriye malaykal xiibite"
        },
        {
            "chapter": 37,
            "verse": 4,
            "text": "Diggah seehaday sin Yallay taqbudeeni inkittuk qibaadá kaah caglisa iyyaanamal xiibite"
        },
        {
            "chapter": 37,
            "verse": 5,
            "text": "Usuk qaranwaa kee baaxóoy, ken nammayih fanal taniimih Rabbi, kaadu usuk ayrô mawqooqii kee ayrô kormaamî Rabbi kinni"
        },
        {
            "chapter": 37,
            "verse": 6,
            "text": "Diggah Nanu addunyâ qaran cutuukat bilqisneh"
        },
        {
            "chapter": 37,
            "verse": 7,
            "text": "Kaadu ummaan sheetanay Yallih taaqatak yewqek, qaran cutuukat dacrisna"
        },
        {
            "chapter": 37,
            "verse": 8,
            "text": "Sheetoona qaran mataafaay, irô qaraanal tan Malaykah yab taabbem madudda, kaadu ummaan kabuk qambisimta"
        },
        {
            "chapter": 37,
            "verse": 9,
            "text": "Woo ankactuk xiiriysimaanaah, amurruqe wayta digaalá-lon akeeral"
        },
        {
            "chapter": 37,
            "verse": 10,
            "text": "Sheetoona Malaykak sissikuk qawta qangara akke waytek yaabbeenim maduudan, tokkel ura dabiitay ken cararisa ken kataata"
        },
        {
            "chapter": 37,
            "verse": 11,
            "text": "Nabiyow toysa ken esser ginóh usun gibdoonu innaa hinnay Nanu ginnem gibdim ginoonak? Diggah nanu xankab itta kallay gabat kaftak ken ginne (ken abba Aadam kinnuk)"
        },
        {
            "chapter": 37,
            "verse": 12,
            "text": "Wonna hinnay nabiyow koo dirabboysaanaah, qhiyaamah ayróh ugut yangaddeenim qajjibsittah usun kol anqaasak"
        },
        {
            "chapter": 37,
            "verse": 13,
            "text": "Hawweeneenim ken kassiisan waqdi kas elle mageyaanaay, edde mayantifiqan"
        },
        {
            "chapter": 37,
            "verse": 14,
            "text": "Kaadu atu Nabii kinnitom tascasse astá yablen waqdi teetil anqasaanaah qajjibsitan"
        },
        {
            "chapter": 37,
            "verse": 15,
            "text": "Kaadu atu luk temeetem kalah tu- hinna, baxxaqqa iyya baab akke waytek kaak iyyen"
        },
        {
            "chapter": 37,
            "verse": 16,
            "text": "Rabneeh burtaay lafoofi nakke waqdi, nanu diggah nuwwuk ugtennoo ninni magooqak? (Qhiyaamah ayró kinnuk)"
        },
        {
            "chapter": 37,
            "verse": 17,
            "text": "Kaadu nek naharsi abbobtiy warrayte ugtelee iyyen"
        },
        {
            "chapter": 37,
            "verse": 18,
            "text": "Yeey, ugtetton keenik ixxic nabiyow; isin xixxibaaneey, qunxaane-luk"
        },
        {
            "chapter": 37,
            "verse": 19,
            "text": "Cagalah is Israafiil baantah inki xongoló, eddeluk usun magooqak ugtaanaah sinnik abaanam qambaalitan"
        },
        {
            "chapter": 37,
            "verse": 20,
            "text": "Nee gee finqaaw! ah cisaabaay galtóh ayró iyyan (qhiyaamah ayró kinnuk)"
        },
        {
            "chapter": 37,
            "verse": 21,
            "text": "Ah-meklah ayróy ginô fan qadlil edde meklaanay isin dirabboysak sugteeni keenik iyyan"
        },
        {
            "chapter": 37,
            "verse": 22,
            "text": "Malaykak iyyaanah; koroosite maraa kee koroosannul ken kataateeh ken ceela maraay, usun Yallak kalah aqbaduk sugeenim gaaboysa"
        },
        {
            "chapter": 37,
            "verse": 23,
            "text": "Eddeluk jaciim deqsitta giráh gita keenih escessa"
        },
        {
            "chapter": 37,
            "verse": 24,
            "text": "Kaadu siraat garil ken eyseeda, diggah usun addunyal abeenimik esserimaanahak"
        },
        {
            "chapter": 37,
            "verse": 25,
            "text": "Maca litoonuuh, itta kah cate waytaanam addunyal itta kah catak sugten innah keenik iyyan ken sahitak"
        },
        {
            "chapter": 37,
            "verse": 26,
            "text": "Wonna hinnay usun asaaku (qhiyaamah ayró kinnuk) Yallih amrih gabá yeceenih xixxibaane luk"
        },
        {
            "chapter": 37,
            "verse": 27,
            "text": "Korosuk mariiy marat afkanuk keemaaritak itta esseran"
        },
        {
            "chapter": 37,
            "verse": 28,
            "text": "Diggah isin cakki-le kabuk nee gutuqak net amaatuk sugteeniih, baatil net bilqisak sugten iyyen kattaate mari katayen marak"
        },
        {
            "chapter": 37,
            "verse": 29,
            "text": "Katayen mari keenil gacisak, wonna hinnay isin nummayse marah ma-suginniton keenik iyyan"
        },
        {
            "chapter": 37,
            "verse": 30,
            "text": "Kaadu nanu sin amol qandey iimaanak sin edde waasna luk masuginnino, wonna hinnay isin dambit caddok tature marah sugten"
        },
        {
            "chapter": 37,
            "verse": 31,
            "text": "Tokkel ni-Rabbih maxcó inkih nel nummatteh, diggah nee kee sin digaalá tammoysenno"
        },
        {
            "chapter": 37,
            "verse": 32,
            "text": "Eddeluk Yallih gitaa kee iimaanak sin makkosneh, diggah nanu siinik dumaak makkoote marah sugne"
        },
        {
            "chapter": 37,
            "verse": 33,
            "text": "Toysa diggah usun woo ayró (qhiyaamah ayró kinnuk) digaalál yangaleenih addunyal umaanél yengeleenimih sabbatah. (kattaate maraa kee katayen mara kinnuk)"
        },
        {
            "chapter": 37,
            "verse": 34,
            "text": "Diggah nanu umeyniitik tamannah abna"
        },
        {
            "chapter": 37,
            "verse": 35,
            "text": "Diggah usun (koros kinnuk) inki Yallak-sa cakkil yaqbuden Yalli mayan ixxica keenik iyyan waqdi, kaxxa-mariinitak sugen addunyal"
        },
        {
            "chapter": 37,
            "verse": 36,
            "text": "Kaadu nanu diggah ninni yallitteh qibaadá gad-abê cabulih sabbatah cabnoo iyyen? (woh kak iyyaanam Yallih farmoyta kinnuk)"
        },
        {
            "chapter": 37,
            "verse": 37,
            "text": "Wonna hinnay Nabii cakki baaheeh (Qhuraan kee Yalla inkittoysaanam kinnuk) farmoytit nummaysak yemeete"
        },
        {
            "chapter": 37,
            "verse": 38,
            "text": "A-korosey isin diggah qansarissa digaalá tammoysetton qhiyaamah ayró"
        },
        {
            "chapter": 37,
            "verse": 39,
            "text": "Kaadu addunyal umaanék abak sugteenimik-sa elle galtimtaanam manton akeeral"
        },
        {
            "chapter": 37,
            "verse": 40,
            "text": "Yallih naqoosay qibaadá kaah caglissey Yalli isi racmat caglise akke waytek qansarissa digaalák naggowtam matan"
        },
        {
            "chapter": 37,
            "verse": 41,
            "text": "Woo meqe maray Yalli doore yimixxige quusiy (rizqhiy) aggiriqqewaa lon"
        },
        {
            "chapter": 37,
            "verse": 42,
            "text": "Woo rizqhi maggo caxâ mixu, usun Yalli keenih abe konnabá luk"
        },
        {
            "chapter": 37,
            "verse": 43,
            "text": "Waara niqmat-le Jannootah addal yanin"
        },
        {
            "chapter": 37,
            "verse": 44,
            "text": "Qaraakiy amol sitta fan afkanuk"
        },
        {
            "chapter": 37,
            "verse": 45,
            "text": "Maqiin deqsitta daráh gocoyuk kibuk yan kaaqon keenit meksima"
        },
        {
            "chapter": 37,
            "verse": 46,
            "text": "Ama gocoy qadoh, yaaqube marah satta-le"
        },
        {
            "chapter": 37,
            "verse": 47,
            "text": "Usuk kas mabeyaay, amô berra mali kaadu usun kaat mayaskiran (madoomitan)"
        },
        {
            "chapter": 37,
            "verse": 48,
            "text": "Kaadu ken xaqul saytun agabuy sinni baqoltik-sá num fanah waktewaay, qax-meqe intiita-le lon"
        },
        {
            "chapter": 37,
            "verse": 49,
            "text": "Ama agbih weeló dansinte naalay gabá xage wayteh inna-le qidih"
        },
        {
            "chapter": 37,
            "verse": 50,
            "text": "Tokkel jannatti mari, mariiy marat keenik yafkune addunyal keenil taturtem itta esserak"
        },
        {
            "chapter": 37,
            "verse": 51,
            "text": "Jannatti marak yaabe num iyyeh; diggah anu rabak lakal tan manó yangadde kataysa luk suge addunyal"
        },
        {
            "chapter": 37,
            "verse": 52,
            "text": "Diggah atu nummaysa marâ tanitoo? yok axcuk suge"
        },
        {
            "chapter": 37,
            "verse": 53,
            "text": "Rabneeh, burtaay, lafoofi nakke waqdi, diggah nanu ugutnaah, cisab nek abaanaah, ninni taamoomil galtimennoo? yok axcuk suge"
        },
        {
            "chapter": 37,
            "verse": 54,
            "text": "Woo moominti Jannatal isi kataysiisik, isin girát yoo lih maay boosittan woo korostih caalat nabaluh? Iyya"
        },
        {
            "chapter": 37,
            "verse": 55,
            "text": "Eddeluk bossu iyyeeh, jaciim deqsitta girák gudel (guddaqtal) kaa yuble"
        },
        {
            "chapter": 37,
            "verse": 56,
            "text": "Yallal xiibita immay, diggah yoo finqise raarte koo oggolinniyoy, kaak (kay kataysay addunyal rabak lakal manó tanim angadduk suge kinnuk) iyya woo moominti"
        },
        {
            "chapter": 37,
            "verse": 57,
            "text": "Kaadu yi-Rabbi isi muxxóh tirri yoo heewannay, kôo luk girál xayyoysimeeh tet cule marih num akkuk-en"
        },
        {
            "chapter": 37,
            "verse": 58,
            "text": "Nanu waaraah rabewaa mara hinninom hinnaa"
        },
        {
            "chapter": 37,
            "verse": 59,
            "text": "Marabna nek naharsi rabay addunyal abne akke waytek, kaadu nanu diggalsimewaa mara hinnino innaa Jannat culleek lakal"
        },
        {
            "chapter": 37,
            "verse": 60,
            "text": "Diggah nanu niqmatak edde nanim, usuk kaxxa affaafa"
        },
        {
            "chapter": 37,
            "verse": 61,
            "text": "Annah yan niqmatay dudda- leh taamita mari toysa taamitay addunyal"
        },
        {
            "chapter": 37,
            "verse": 62,
            "text": "Woo weeló kak taturte jannatih niqmatannaa, qibnaytiinoh taysem, hinnay zaqhqhuum deqsitta caxay cooxuk gactah taniy jahannam addal tani tayseeh"
        },
        {
            "chapter": 37,
            "verse": 63,
            "text": "Diggah nanu korosuh aqayyaareh (mokkoroh) tet abne (zaqhqhuum kinnuk)"
        },
        {
            "chapter": 37,
            "verse": 64,
            "text": "Diggah is jaciim deqsitta girák ragidik tawqe caxa"
        },
        {
            "chapter": 37,
            "verse": 65,
            "text": "Tet mexexi diggah usuk sheetoonâ moyyaayih inna-le qaxumaaneh"
        },
        {
            "chapter": 37,
            "verse": 66,
            "text": "Eddeluk diggah usun teetik yakmeeniih, bagitte teetik kiban"
        },
        {
            "chapter": 37,
            "verse": 67,
            "text": "Tohuk lakal diggah tet bagul niqna kak caddok taturte leeh daragu-lon maaqabah"
        },
        {
            "chapter": 37,
            "verse": 68,
            "text": "Too digaaláh lakal diggah gacsimeyna keenik jaciim deqsitta girâ fanah takke"
        },
        {
            "chapter": 37,
            "verse": 69,
            "text": "Diggah usun sinni abbobti makkoote marah geen"
        },
        {
            "chapter": 37,
            "verse": 70,
            "text": "Usun wohul ken katayyuh yasissiken"
        },
        {
            "chapter": 37,
            "verse": 71,
            "text": "Kaadu Nummah nabiyow ku- marak duma naharsi marak maggo mari makkoote"
        },
        {
            "chapter": 37,
            "verse": 72,
            "text": "Kaadu nummah Yallih digaalák ken meesissa farmoytit keenih rubne addunyal"
        },
        {
            "chapter": 37,
            "verse": 73,
            "text": "Tokkel meesiisen marih ellecabo kah tekke inna wagitey (cubbusey) nabiyow"
        },
        {
            "chapter": 37,
            "verse": 74,
            "text": "Yallih naqoosay Yalli isi racmatat caglisey naggoyse akke waytek, qibaadá kaah cagliseenimih sabbatah"
        },
        {
            "chapter": 37,
            "verse": 75,
            "text": "Yalli xiibitak iyyeh; Nabii Nuuc neh seeceh kay maral qokol kaah nakkem keh, tokkel nanu kaa oggola marak yayse mara kinnino"
        },
        {
            "chapter": 37,
            "verse": 76,
            "text": "Kaadu kaa kee kay buxah maraay, moominiiniy kaâ luk teemene kaxxa gibdak naggosneh (leet xuunumaanamak, sutaanamak)"
        },
        {
            "chapter": 37,
            "verse": 77,
            "text": "Kaadu kay samad raaqe mara ken abne, kay mari leet bayeek gamadal"
        },
        {
            "chapter": 37,
            "verse": 78,
            "text": "Kaadu meqe xagar-xagoo kee fayla kay amol cabne ellecabô maray kaak lakal yamaatuwaah arrabat"
        },
        {
            "chapter": 37,
            "verse": 79,
            "text": "Sinam addal Nabii Nuucuh saayaay nagaynan cabne"
        },
        {
            "chapter": 37,
            "verse": 80,
            "text": "Diggah nanu meqe mara tonnal galatna"
        },
        {
            "chapter": 37,
            "verse": 81,
            "text": "Diggah Nabii Nuuc ni-naqoosay teemeney Yallah qibaadá caglissek numuk teyna"
        },
        {
            "chapter": 37,
            "verse": 82,
            "text": "Tohuk lakal aki maray kaa dirabboyse leet xuumusneeh (sutusne) finqisne"
        },
        {
            "chapter": 37,
            "verse": 83,
            "text": "Kaadu diggah kay (Nabii Nuuc kinnuk) gital kaa kataate marat Nabii Ibraahim yan"
        },
        {
            "chapter": 37,
            "verse": 84,
            "text": "Isi Rabbil saytun sorkocô baxa luk yemeete waqdi Yallat agleyta haamak"
        },
        {
            "chapter": 37,
            "verse": 85,
            "text": "Isi abbaa kee isi marak Yallak kalah maca taqbudeniih iyye waqdi ken assacakkuk"
        },
        {
            "chapter": 37,
            "verse": 86,
            "text": "Yallak kalah gersi yallitte diraabah taqbudenim faxxaanaa"
        },
        {
            "chapter": 37,
            "verse": 87,
            "text": "Tohul ginô Rabbi maca siinik abelem takkaleeniih, Yallak kalihim tuqbudeenik"
        },
        {
            "chapter": 37,
            "verse": 88,
            "text": "Tokkel ken qiidih keenil luk yawqeemik malkitih cutuukâ fanah wagittoh wagga hee"
        },
        {
            "chapter": 37,
            "verse": 89,
            "text": "Edde luk diggah anu biyaakitah keenik iyye"
        },
        {
            "chapter": 37,
            "verse": 90,
            "text": "Edde luk derre kaat cabba heenih gexen"
        },
        {
            "chapter": 37,
            "verse": 91,
            "text": "Eddeluk ken yallitte fan sissikuk kelli iyyeeh (malgiyeh) matakmaanaa? iyye keenil anqasak"
        },
        {
            "chapter": 37,
            "verse": 92,
            "text": "Maca liton kah yaabe waytaanaah essero yol kah gacse waytaanam keenik iyye Nabii Ibraahim"
        },
        {
            "chapter": 37,
            "verse": 93,
            "text": "Edde luk Nabii Ibraahim keenit yufkuneh migdi gabah godmat ken aagaruk"
        },
        {
            "chapter": 37,
            "verse": 94,
            "text": "Tokkel sissikuk naqabu luk kay mari kaah fan yufkuneeh nanu tet naqbudeeh, atu tet taggilee kaak iyyen"
        },
        {
            "chapter": 37,
            "verse": 95,
            "text": "Isin sinni gabah urtaanam taqbudeenii, sin gine Rabbî qibaadá cabba hayteenih keenik iyye"
        },
        {
            "chapter": 37,
            "verse": 96,
            "text": "Yalli sin kee isin abba haytaanam gineh anuk"
        },
        {
            "chapter": 37,
            "verse": 97,
            "text": "Nabii Ibraahim Yaabah keenik yeyse waqdi, tokkel kay mari uma malah kaah malseeh xiso kaah xisaay jaciim deqsitta girát kaa gasiya (qambisa) iyyen"
        },
        {
            "chapter": 37,
            "verse": 98,
            "text": "Kay mari uma malah kaah malseeh, guba raaqa mara ken abneeh, Nabii Ibraahim girák amaanah yewqe"
        },
        {
            "chapter": 37,
            "verse": 99,
            "text": "Kaadu Nabii Ibraahim iyyeh; diggah anu guuroh inni Rabbî fan gexaah usuk tirri yoo heele (yoo ascassele)"
        },
        {
            "chapter": 37,
            "verse": 100,
            "text": "Nabii Ibraahim Yi-Rabbow meqe marih loowot yan baxa yoh acuw iyye"
        },
        {
            "chapter": 37,
            "verse": 101,
            "text": "Eddeluk dooqá kaak oggolleeh kaxxa xiq-le baxal kaa aytikumusne (berrakisne)"
        },
        {
            "chapter": 37,
            "verse": 102,
            "text": "Ismaaqil yembeeh barak abballuk taamáh edde gexa caddo yoofe waqdi, yi-baxaw diggah anu soonol koo asguudem ublek, a-caagid wagitey maca kot ceela? Kaak iyye. Yi-babbaw elle amrisimtem ab, wohul Yalli faxek yisbire marih numuh yoo geettok kaak iyye"
        },
        {
            "chapter": 37,
            "verse": 103,
            "text": "Edde luk Yallih amri oggolen waqdi (Nabii Ibraahim kee baxa kinnuk) abba seltah (xabanah) kaa oobise kaa yasgaaduh"
        },
        {
            "chapter": 37,
            "verse": 104,
            "text": "Kaadu kaa secneh kee Ibraahimow axcuk"
        },
        {
            "chapter": 37,
            "verse": 105,
            "text": "Nummah tuble soonó nummasseh, diggah nanu tonnal galatna meqe mara iyye Yalli"
        },
        {
            "chapter": 37,
            "verse": 106,
            "text": "Diggah ta-amri (ku baxih masgaada kinnuk) is-baxxaqqa itta aqayyaare kinni"
        },
        {
            "chapter": 37,
            "verse": 107,
            "text": "Kaadu nanu kaxxa maruwih (marugih) masgaadal kaa wadne (Ismaaqil kinnuk)"
        },
        {
            "chapter": 37,
            "verse": 108,
            "text": "Kaadu Nabii Ibraahimih meqe xagar-xagoo kee fayla kay amol cabne elle cabô maray kaak lakal yamaatuwaah arraabat"
        },
        {
            "chapter": 37,
            "verse": 109,
            "text": "Yallih xaquk nagaynan Nabii Ibraahimil yanay"
        },
        {
            "chapter": 37,
            "verse": 110,
            "text": "Nabii Ibraahim kah galatne innah meqe mara tonnal galatna"
        },
        {
            "chapter": 37,
            "verse": 111,
            "text": "Diggah Nabii Ibraahim ni- naqoosay teemenek numuk teyna"
        },
        {
            "chapter": 37,
            "verse": 112,
            "text": "Kaadu Nabii Ibraahim Iscaaqh deqsita baxay Nabii yakkuwaay meqe marak numuk teynah yanil kaa ayti-kumusne (berrakisne)"
        },
        {
            "chapter": 37,
            "verse": 113,
            "text": "Kaadu kaa (Ibraahim) kee Iscaaqhal barkat oobisne, kaadu ken nammayih samadak isi nafsih meqe num keenik yaniih, baxxaqqa-le dulmih koroosannut isi nafsi yadlume num keenit yanih"
        },
        {
            "chapter": 37,
            "verse": 114,
            "text": "Yalli nummah xiibitak iyyeh; Nabii Muusaa kee Nabii Haaruun nabuwwannut gunneh"
        },
        {
            "chapter": 37,
            "verse": 115,
            "text": "Kaadu ken nammay kee ken mara naggosneh kaxxa gibdak (xuumiyya kinnuk)"
        },
        {
            "chapter": 37,
            "verse": 116,
            "text": "Kaadu ken qokolleeh, usun firqawnaa kee firqawni marak yayse mara yekken"
        },
        {
            "chapter": 37,
            "verse": 117,
            "text": "Kaadu tawraat kitaabay baxxaqqa iyya ken nammayah necee"
        },
        {
            "chapter": 37,
            "verse": 118,
            "text": "Kaadu ken nammay massa-le gital (Islaam diini kinnuk) tirri hayne"
        },
        {
            "chapter": 37,
            "verse": 119,
            "text": "Kaadu meqe xagar-xagoo kee fayla ken nammayih amol cabne ellecabô maray keenik lakal yamaatuwaah arrabat"
        },
        {
            "chapter": 37,
            "verse": 120,
            "text": "Yallih xaquk nagaynan Nabii Muusaa kee Nabii Haaruunul yanay"
        },
        {
            "chapter": 37,
            "verse": 121,
            "text": "Diggah ken nammay kah galatne innah nanu meqe mara tonnal galatna"
        },
        {
            "chapter": 37,
            "verse": 122,
            "text": "Diggah ken nammay Ni-naqoosay teemenek nammayak teyna"
        },
        {
            "chapter": 37,
            "verse": 123,
            "text": "Kaadu diggah Nabii Ilyaas rubsumte farmoytiitik numuk teyna"
        },
        {
            "chapter": 37,
            "verse": 124,
            "text": "Isi marak israa-iil xaylok Yallak ma-meesittaanaa? iyye waqdi keenih cus nabiyow"
        },
        {
            "chapter": 37,
            "verse": 125,
            "text": "Numtin-welluy baqla deqsita taqbudeeniih, ginó-abák yayse gineynih qibaadá cabtaanaa"
        },
        {
            "chapter": 37,
            "verse": 126,
            "text": "Yalli sin Rabbiy sin gineey, siinik naharsi abbobti gine Rabbi kinni"
        },
        {
            "chapter": 37,
            "verse": 127,
            "text": "Eddeluk kay mari kaa dirabboyseeh, diggah usun gaaboysime loonuuh xayyowsime-lon girâ digaaláh"
        },
        {
            "chapter": 37,
            "verse": 128,
            "text": "Yallih naqoosay Yalli isi racmat caglisey naggoyse akke waytek qibaadá kaah cagliseenimih sabbatah"
        },
        {
            "chapter": 37,
            "verse": 129,
            "text": "Kaadu Nabii Ilyaas meqe xagar- xagoo kee fayla kay amol cabne ellecabô maray kaak lakal yamaatuwaah arrabat"
        },
        {
            "chapter": 37,
            "verse": 130,
            "text": "Yallih xaquk nagaynan Nabii ĮIlyaasal yanay"
        },
        {
            "chapter": 37,
            "verse": 131,
            "text": "Diggah Nabii Ilyaas kah galatne innah Nanu meqe mara tonnal galatna"
        },
        {
            "chapter": 37,
            "verse": 132,
            "text": "Diggah Nabii Ilyaas ni-naqoosay teemenek numuk teyna"
        },
        {
            "chapter": 37,
            "verse": 133,
            "text": "Kaadu diggah Nabii Luut rubsumte farmoytiitik numuk teyna"
        },
        {
            "chapter": 37,
            "verse": 134,
            "text": "Nabiyow keenih cus; Nabii Luut kee kaal yeemene mara inkih digaalák naggosne waqdi"
        },
        {
            "chapter": 37,
            "verse": 135,
            "text": "Idaltô daaqaynay (Nabii Luut barra kinnuk) digaalát raaqe maray finqitê luk raqte akke waytek koroositteemih sabbatah"
        },
        {
            "chapter": 37,
            "verse": 136,
            "text": "Lakat Nabii Luut marak aka maray raqqayey kaa dirabboyse bayisneh"
        },
        {
            "chapter": 37,
            "verse": 137,
            "text": "Kaadu diggah isin Makki maraw ken abuural taturak maacissan"
        },
        {
            "chapter": 37,
            "verse": 138,
            "text": "Kaadu bar elle taturtaanahak kas elle mageytaanaa? Ken geytem sin geytaamak"
        },
        {
            "chapter": 37,
            "verse": 139,
            "text": "Kaadu diggah Nabii Yuunus rubsumte farmoytiitik numuk teyna"
        },
        {
            "chapter": 37,
            "verse": 140,
            "text": "Nabiyow keenih cus ; Nabii Yuunus isi marih naqabuh sinaamak kibuk tan doynik fan kude waqdi"
        },
        {
            "chapter": 37,
            "verse": 141,
            "text": "Kaxxa haffó woo doynik marteeh tokkel meesiten waqdi doynik mari saami caxxa qideeh, Nabii Yuunus saami-caxxal kak yeysen marih num yekke"
        },
        {
            "chapter": 37,
            "verse": 142,
            "text": "Badat kaa qideeniih, eddeluk kullunti kaa yunxuqe, usuk assacokka lem baahe numuh anuk"
        },
        {
            "chapter": 37,
            "verse": 143,
            "text": "Diggah usuk Yalla maggom cusa marih numuh suge wannay"
        },
        {
            "chapter": 37,
            "verse": 144,
            "text": "Kullinti bagut edde ugtan ayrô fan sugak yen (qhiyaamah ayró kinnuk)"
        },
        {
            "chapter": 37,
            "verse": 145,
            "text": "Eddeluk kullinti baguk baddi afal deebol kaa qambisne usuk lakmisak"
        },
        {
            "chapter": 37,
            "verse": 146,
            "text": "Yaqhtiin deqsita cooxuk caxá (xalâ caxá kinnuk) kay amol nuysubuke"
        },
        {
            "chapter": 37,
            "verse": 147,
            "text": "Kaadu kay marak bool alfi yakke marah kaa rubne, hinnay wohuk fulaanah"
        },
        {
            "chapter": 37,
            "verse": 148,
            "text": "Eddeluk kaa nummayseeniih, edde raban wakti keenik yamaatem fanah ken hatkisneh"
        },
        {
            "chapter": 37,
            "verse": 149,
            "text": "Eddeluk nabiyow ken esser; ku- Rabbi say-xaylo leeh, usun lab- xaylo loonuu"
        },
        {
            "chapter": 37,
            "verse": 150,
            "text": "Hinnak Malayka sayyoh ginnee usun abaluk"
        },
        {
            "chapter": 37,
            "verse": 151,
            "text": "Oobbiyooy! diggah usun sinni diraabah iyyaanah"
        },
        {
            "chapter": 37,
            "verse": 152,
            "text": "Yalli xaleh iyyan, diggah usun dirableelá kinnuk"
        },
        {
            "chapter": 37,
            "verse": 153,
            "text": "Yalli say-xayló dooritee lab- xaylok"
        },
        {
            "chapter": 37,
            "verse": 154,
            "text": "Kee a-maraw maca liton! Mannal mekeltan Yallah say-xayló teexegeeniih, sinnih lab-xaylo teexegen waqdi"
        },
        {
            "chapter": 37,
            "verse": 155,
            "text": "Makassittaanaa! Yalli barráa kee xaylo aallewaah, kak saytunnoowem"
        },
        {
            "chapter": 37,
            "verse": 156,
            "text": "Hinnak baxxaqqa iyya sumaq litoonuu a-ittaanamal"
        },
        {
            "chapter": 37,
            "verse": 157,
            "text": "Toysa sin kitaabay Yallih xaquk litoonu baahay, a-ittaanamal numma yacee mara tekkeenik keenik iyyan"
        },
        {
            "chapter": 37,
            "verse": 158,
            "text": "Koros Yallaa kee Malaykâ fanal ramaddiinuu kee lagó heen, nummah malayká teexegeh diggah usun (koros kinnuk) girá digaalál gaaboysime loonuuh xayyoysime loonum qhiyaamah ayró"
        },
        {
            "chapter": 37,
            "verse": 159,
            "text": "Yalli saytunnooweh kaa ceele waytaamay koros kaa edde weelossak"
        },
        {
            "chapter": 37,
            "verse": 160,
            "text": "Yallih naqoosay Yalli isi racmatat caglisey kaa ceele wayta weelot kaa weeloyse wayta akke waytek"
        },
        {
            "chapter": 37,
            "verse": 161,
            "text": "Toysa diggah korosey sin kee isin yallitte axcuk uqbuddu haytaanam"
        },
        {
            "chapter": 37,
            "verse": 162,
            "text": "Isin Yallih giták num makot beya mara hinniton"
        },
        {
            "chapter": 37,
            "verse": 163,
            "text": "Koroosannuh Jaciim deqsitta girá cula numuy Yalli tet culim elle mekle akke waytek"
        },
        {
            "chapter": 37,
            "verse": 164,
            "text": "Malayka itteh; nek inki malaykatti mayan, qaraanal yimixxige arac-le kaa akke waytek"
        },
        {
            "chapter": 37,
            "verse": 165,
            "text": "Kaadu diggah nanu Yallih qibaadáh saffih sollá"
        },
        {
            "chapter": 37,
            "verse": 166,
            "text": "Kaadu diggah nanu Yalla ceele waytaamak Yalla saytunnosna"
        },
        {
            "chapter": 37,
            "verse": 167,
            "text": "Diggah nabiyow atu rubsumtak naharat Makki koros axcuk sugte"
        },
        {
            "chapter": 37,
            "verse": 168,
            "text": "“Kitoobaa kee anbiyak naharsi maral temeetem nel amaatinnay diggah oggolak nen"
        },
        {
            "chapter": 37,
            "verse": 169,
            "text": "Yallih naqoosay Yalli isi racmatat caglise akkuk-nen”"
        },
        {
            "chapter": 37,
            "verse": 170,
            "text": "Makki koros Qhuraan keenil yemeete waqdi kaal koroositeeniih, akeeral digaalák loonum sarrah aaxige-lon"
        },
        {
            "chapter": 37,
            "verse": 171,
            "text": "Nummah Ni-qangará Ni-naqoosa farmoytiitih taturteh"
        },
        {
            "chapter": 37,
            "verse": 172,
            "text": "Diggah usun sinni naqboytiitil qoklima mara kinnon"
        },
        {
            "chapter": 37,
            "verse": 173,
            "text": "Kaadu diggah Ni-qande maysó lem addunyaay akeeral"
        },
        {
            "chapter": 37,
            "verse": 174,
            "text": "Toysa nabiyow derre keenit (Makki koros kinnuk) cab dago waktî fanah"
        },
        {
            "chapter": 37,
            "verse": 175,
            "text": "Kaadu ken qambal nabiyow digaalák keenil obtuwaytam sarrah ableloonuk"
        },
        {
            "chapter": 37,
            "verse": 176,
            "text": "Tokkel edde qataatakaanam Ni- digaalá innaa nabiyow"
        },
        {
            "chapter": 37,
            "verse": 177,
            "text": "Tokkel Ni-digaalá ken dabooqal (maaftal) keenil obta waqdi, toysa meesiisen marih maaci maxxu yoomeeh"
        },
        {
            "chapter": 37,
            "verse": 178,
            "text": "Kaadu nabiyow derre keenit cab yimixxige waktî fanah"
        },
        {
            "chapter": 37,
            "verse": 179,
            "text": "Kaadu nabiyow ken qambal Ni-digaalák keenil obtuwaytam sarrah ableloonuk"
        },
        {
            "chapter": 37,
            "verse": 180,
            "text": "Nabiyow ku-Rabbi saytunnooweh maysó-le Rabbi, kaa ceele waytaamay kaa edde weelossu haanak"
        },
        {
            "chapter": 37,
            "verse": 181,
            "text": "Kaadu Yallak nagaynan farmoytiitil yanay"
        },
        {
            "chapter": 37,
            "verse": 182,
            "text": "Kaadu faylá Yalli-le, ginô Rabbi"
        }
    ]
}