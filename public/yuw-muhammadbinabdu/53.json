{
    "chapter": [
        {
            "chapter": 53,
            "verse": 1,
            "text": "Ngujilumbila ndondwa ndema ja jikutiŵila"
        },
        {
            "chapter": 53,
            "verse": 2,
            "text": "Nganapotela n’jenuju (Muhammadi ﷺ), soni nganapombotala"
        },
        {
            "chapter": 53,
            "verse": 3,
            "text": "Soni ngajukuŵecheta ya chisako (chakwe)"
        },
        {
            "chapter": 53,
            "verse": 4,
            "text": "Nganigaŵa galakwego ikaŵeje maloŵe gakuuwula gagakuuwulidwa"
        },
        {
            "chapter": 53,
            "verse": 5,
            "text": "An’jiganyisye (Qur’anijo Jibulilu) jwamachili gamajinji"
        },
        {
            "chapter": 53,
            "verse": 6,
            "text": "Jwajukwete kaoneche kambone. Basi ni jwatamilichiche (pakaoneche kakwe kasyesyene kaŵan’guumbiile Allah)"
        },
        {
            "chapter": 53,
            "verse": 7,
            "text": "Jwalakwe (Jibulilu) juli pachipelela cha meso chamwinani nnope"
        },
        {
            "chapter": 53,
            "verse": 8,
            "text": "Kaneka ni jwaŵandichile (Jibulilu), basi ni konjechesya soni nnope kuŵandichila"
        },
        {
            "chapter": 53,
            "verse": 9,
            "text": "Ni waliji (uŵandikane wao) mpela sikati ja songa siŵili sya ukunje, kapena kuŵandichila nnope (kupunda pele)"
        },
        {
            "chapter": 53,
            "verse": 10,
            "text": "Basi (Allah) ni jwaajuuwiile kwa kapolo Jwakwe (Muhammadi ﷺ) ya jwaajuuwiile (kupitila mwa Jibulilu)"
        },
        {
            "chapter": 53,
            "verse": 11,
            "text": "Ntima (wa Muhammadi ﷺ) nganiulambusya pa yajwaiweni (ni meso gakwe)"
        },
        {
            "chapter": 53,
            "verse": 12,
            "text": "Ana ni nkukangana najo pa yajukuiona"
        },
        {
            "chapter": 53,
            "verse": 13,
            "text": "Soni chisimu (Muhammadi ﷺ) ŵam’bweni (Jibulilu) ndema jine (chilo cha Al-Mi‘râj)"
        },
        {
            "chapter": 53,
            "verse": 14,
            "text": "Pa chitela chansaawu chakupelelapo (indu yakwela kwinani kapena kutuluka pasi, chachili kusyeto kwa mawunde nsano nagaŵili)"
        },
        {
            "chapter": 53,
            "verse": 15,
            "text": "Palakwepo ni pajili Mbepo Jakutamilichikamo"
        },
        {
            "chapter": 53,
            "verse": 16,
            "text": "Ndema jayachiunichilaga chitela chansaawucho yayachiunichilaga"
        },
        {
            "chapter": 53,
            "verse": 17,
            "text": "Liso (lya Muhammadi ﷺ) nganilisembenduka, soni nganilisumba mpika"
        },
        {
            "chapter": 53,
            "verse": 18,
            "text": "Chisimu chene jwalakwe (Muhammadi ﷺ) jwaiweni ilosyo yekulungwa-kulungwa ya Ambuje ŵakwe (Allah)"
        },
        {
            "chapter": 53,
            "verse": 19,
            "text": "Ana mwaweni Al-Lâta ni Al-‘Uzzâ"
        },
        {
            "chapter": 53,
            "verse": 20,
            "text": "Kwisa soni Manâta jwatatu jwinejo (kuŵa milungu jenu mmalo mwa Allah)"
        },
        {
            "chapter": 53,
            "verse": 21,
            "text": "Ana jenumanja ni nkwete ŵanache ŵachilume, sano Jwalakwe (Allah) ni jukwete ŵanache ŵachikongwe"
        },
        {
            "chapter": 53,
            "verse": 22,
            "text": "Kwele ni gaŵanya kwalupuso (kwakuntenda lupuso Allah)"
        },
        {
            "chapter": 53,
            "verse": 23,
            "text": "Nganigaŵatu galakwego ikaŵeje menape (ga isanamu) gan’gakolasile jenumanja ni achatati ŵenu, Allah nganatulusya pa yalakweyo umboni uliose (wakundisya kuigalagatila), ngakukuya ŵanganyao ikaŵeje liganichisya, ni yayikusaka mitima, kutendaga pamasile pachaichilile kuumila kwa M’mbuje gwao (Allah) chongoko"
        },
        {
            "chapter": 53,
            "verse": 24,
            "text": "Kapena mundu mpaka akombole kupata chilichose chaakuchiluumba? (Ngwamba)"
        },
        {
            "chapter": 53,
            "verse": 25,
            "text": "Basi Allah ni Nsyene Akhera ni Duniya"
        },
        {
            "chapter": 53,
            "verse": 26,
            "text": "Ana soni Achimalaika ŵalingwa kumawunde ŵangaŵa nkukamuchisya chondechonde jao chilichose, ikaŵeje panyuma pakupeleka lusa Allah kwa jwaankunsaka (mwa ŵanganyao kuti awombe duwa ja chondechonde), ni kunonyelwa najo (nkuwombeledwajo)"
        },
        {
            "chapter": 53,
            "verse": 27,
            "text": "Chisimu aŵala ŵangakukulupilila ya Akhera akwakolanga Achimalaika ni mena gachikongwe (pakuŵecheta kuti ŵanganyao ŵanache ŵachikongwe ŵa Allah)"
        },
        {
            "chapter": 53,
            "verse": 28,
            "text": "Ni nganakola ŵanganyao pa yalakweyo umanyilisi uliose, ngakukuya ikaŵeje liganichisya, sano liganichisya lyangakamuchisya chilichose pa yakuona"
        },
        {
            "chapter": 53,
            "verse": 29,
            "text": "Basi munnekaani ajula jwaachitundumalile chikumbusyo Chetu (Qur’an), ni ngajukusaka ikaŵeje umi wa duniya"
        },
        {
            "chapter": 53,
            "verse": 30,
            "text": "Chele ni chipelela chao cha umanyilisi. Chisimu Ambuje ŵenu (Allah) ni ŵaakummanyilila jwaapoteele kuleka litala Lyakwe, nambo soni ni ŵaakummanyilila jwajongweche"
        },
        {
            "chapter": 53,
            "verse": 31,
            "text": "Soni Allah ni Nsyene yosope yaili ku mawunde ni yaili petaka, kuti akaalipile aŵala ŵasakesye pa yaŵapanganyisye, ni kwalipila yambone aŵala ŵaakolosisye (masengo)"
        },
        {
            "chapter": 53,
            "verse": 32,
            "text": "Aŵala ŵaakuliŵambasya ilemwa yekulungwa-kulungwa, ni yakunyalaya, ikaŵeje yamwanamwana. Chisimu Ambuje ŵenu (Allah) ni Ŵachikululuko chakusapanguka. Ŵalakwe ni ŵaakummanya chenene jenumanja, kutandila paŵan’gumbaga kuumila mwitaka, ni pandema jankuŵaaga misigo mu itumbo ya achimama ŵenu. Basi ngasilliswejesyaga mwachimisyene, Jwalakwe ni Jwaakummanya chenene jwaali ni woga (wakun’jogopa Allah)"
        },
        {
            "chapter": 53,
            "verse": 33,
            "text": "Ana mum’bweni (mmwe Muhammadi ﷺ) ajula jwaagalawiche (kuleka kuunda malamusi ga Allah)"
        },
        {
            "chapter": 53,
            "verse": 34,
            "text": "Ni jutosile panandi (mu chipanje chakwe) kaneka ni kuleka (kutolako)"
        },
        {
            "chapter": 53,
            "verse": 35,
            "text": "Ana kukwakwe kwana umanyilisi wakusisika, basi jwalakwe ni jukuiona (yanti chipanje chakwecho chichimale ligongo lyakutola)"
        },
        {
            "chapter": 53,
            "verse": 36,
            "text": "Ana nganijusalilidwa yaili mu ikalakala ya Musa"
        },
        {
            "chapter": 53,
            "verse": 37,
            "text": "Ni Ibrahima ajula juŵakwanilisye (chilanga cha Allah)"
        },
        {
            "chapter": 53,
            "verse": 38,
            "text": "Yanti jwantwiichile nsigo (wasambi) ngasaja kutwichila nsigo (wasambi) wajwine"
        },
        {
            "chapter": 53,
            "verse": 39,
            "text": "Niyanti mundu nganijukola ikaŵeje yajupanganyisye"
        },
        {
            "chapter": 53,
            "verse": 40,
            "text": "Nambo soni kuti masengo gakwe gaachionedwa"
        },
        {
            "chapter": 53,
            "verse": 41,
            "text": "Kaneko ni tachilipidwa malipilo gakwana"
        },
        {
            "chapter": 53,
            "verse": 42,
            "text": "Ni yanti kwa Ambuje ŵenu (Allah) ni kuchipelela (kwakuwujila indu yosope)"
        },
        {
            "chapter": 53,
            "verse": 43,
            "text": "Ni yanti Jwalakwe (Allah) ni Jwaakutendekaasyaga kuseka ni Jwaakutendekasyaga soni kulila"
        },
        {
            "chapter": 53,
            "verse": 44,
            "text": "Ni yanti Jwalakwe (Allah) ni Jwaakupeleka chiwa ni Jwaakupeleka soni umi"
        },
        {
            "chapter": 53,
            "verse": 45,
            "text": "Ni yanti Jwalakwe (Allah) ni jwaagumbile mitundu jiŵili; chachilume ni chachikongwe"
        },
        {
            "chapter": 53,
            "verse": 46,
            "text": "Kuumila mu lindondwa (lya ulume) pati litajidwe (m’chiŵelechelo)"
        },
        {
            "chapter": 53,
            "verse": 47,
            "text": "Ni yanti kwa Jwalakwe (Allah) kwana guumba kwine (kwakwimusya ŵawe m’malembe)"
        },
        {
            "chapter": 53,
            "verse": 48,
            "text": "Ni yanti Jwalakwe (Allah) ni Jwaakupeleka yakwanila (kuikamulichisya masengo), ni Jwaakupeleka soni yakusalasya"
        },
        {
            "chapter": 53,
            "verse": 49,
            "text": "Ni yanti Jwalakwe (Allah) ni M’mbuje jwa ndondwa ja chilimila (jaŵajigalagatilaga ŵarabu ŵane)"
        },
        {
            "chapter": 53,
            "verse": 50,
            "text": "Ni yanti Jwalakwe (Allah) ni juŵajonasile achina Adi ŵandanda"
        },
        {
            "chapter": 53,
            "verse": 51,
            "text": "Ni achina Samuda, ni nganansigasya (ata jumo)"
        },
        {
            "chapter": 53,
            "verse": 52,
            "text": "Kwisa soni ŵandu ŵa Nuhu kalakala, chisimu ŵanganyao ŵaliji ŵalupuso nnope, ni ŵakusumba mpika nnope (pa sambi)"
        },
        {
            "chapter": 53,
            "verse": 53,
            "text": "Ni misi jakupitikusyidwa (ja ŵandu ŵa Lutwi) ŵajigwisyisye"
        },
        {
            "chapter": 53,
            "verse": 54,
            "text": "Ni yam’bunichiile (misijo) yayam’bunichiile (yaili ilagasyo ya sakalawe syelongo lyejoche ni moto wa Jahannama)"
        },
        {
            "chapter": 53,
            "verse": 55,
            "text": "Ana ni chapi mu chindimba cha Ambuje ŵenu (Allah mmwe amundu) cha nkuchikaichila (kuti mwine nganichiŵa Chakwe)"
        },
        {
            "chapter": 53,
            "verse": 56,
            "text": "Aju (Muhammadi ﷺ) ni nkutetela jumpepe mwa akutetela ŵandanda"
        },
        {
            "chapter": 53,
            "verse": 57,
            "text": "Chikusejelela chakusejelela (Kiyama jikuŵandichila)"
        },
        {
            "chapter": 53,
            "verse": 58,
            "text": "Pangali jwampaka achiunukule (kuti chimanyiche ndema jakwe jakwichila) jwangaŵaga Allah"
        },
        {
            "chapter": 53,
            "verse": 59,
            "text": "Ana jenumanja nkujisimonga aji abaliji (Qur’an)"
        },
        {
            "chapter": 53,
            "verse": 60,
            "text": "Ni nkuseka (mwachipongwe) ni ngalilaga (pati nchipikanaga yogoyo ya Allah)"
        },
        {
            "chapter": 53,
            "verse": 61,
            "text": "Ni n’gamba kwanjila pe"
        },
        {
            "chapter": 53,
            "verse": 62,
            "text": "Basi munsujudilaani Allah ni mun’galagatileje (Jwele Jikape)"
        }
    ]
}