{
    "maqras": [
        {
            "chapter": 45,
            "verse": 12,
            "text": "خداوند کسی است که دریا را برای شما رام کرد تا کشتیها در آن به فرمان او [برای شما] روان شود، تا از نعمت او روزی خود بجویید و باشد که سپاس بگزارید"
        },
        {
            "chapter": 45,
            "verse": 13,
            "text": "و آنچه در آسمانها و آنچه در زمین است همه از اوست و آنها را برای شما رام کرد، بی‌گمان در این مایه‌های عبرتی برای اندیشه‌وران هست‌"
        },
        {
            "chapter": 45,
            "verse": 14,
            "text": "به کسانی که ایمان آورده‌اند بگو از کسانی که از ایام الله بیمی ندارند درگذرند، تا خداوند هر قومی را به حسب کار و کردارشان جزا دهد"
        },
        {
            "chapter": 45,
            "verse": 15,
            "text": "هر کس که کاری شایسته پیشه کند به سود خود اوست، و هر کس کاری بد در پیش گیرد، به زیان خود اوست، سپس به سوی پروردگارتان بازگردانده شوید"
        },
        {
            "chapter": 45,
            "verse": 16,
            "text": "و به راستی که به بنی‌اسرائیل کتاب آسمانی و فرمانروایی و پیامبری بخشیدیم، و از پاکیزه‌ها روزیشان دادیم، و ایشان را بر جهانیان [هم زمانشان‌] برتری بخشیدیم‌"
        },
        {
            "chapter": 45,
            "verse": 17,
            "text": "و از کار [دین‌] روشنگریها به ایشان دادیم، و اختلاف پیشه نکردند، مگر پس از آنکه علم [وحی‌] بر ایشان نازل شد، آن هم از روی رشک و رقابتی که در میان خود داشتند، بی‌گمان پروردگارت در روز قیامت در میان آنان در آنچه اختلاف داشتند، داوری خواهد کرد"
        },
        {
            "chapter": 45,
            "verse": 18,
            "text": "سپس تو را برخوردار از آبشخوری از امر [دین‌] ساختیم، پس از آن پیروی کن و از هوی و هوس نادانان پیروی مکن‌"
        },
        {
            "chapter": 45,
            "verse": 19,
            "text": "که ایشان در برابر [عذاب‌] خداوند، چیزی را از تو باز ندارند، و بی‌گمان بعضی از ستمکاران [مشرک‌] سرور بعضی دیگرند، و خداوند سرور پرهیزگاران است‌"
        },
        {
            "chapter": 45,
            "verse": 20,
            "text": "این دیده‌وریهایی برای مردم است، و برای اهل ایقان رهنمود و رحمت است‌"
        },
        {
            "chapter": 45,
            "verse": 21,
            "text": "یا کسانی که مرتکب گناهان شده‌اند گمان می‌دارند که ایشان را همانند کسانی که ایمان آورده‌اند و کارهای شایسته کرده‌اند، قرار می‌دهیم، که زندگانی و مرگشان یکسان باشد؟ چه بد است داوریشان‌"
        },
        {
            "chapter": 45,
            "verse": 22,
            "text": "خداوند آسمانها و زمین را به حق آفریده است، تا هر کسی را بر حسب آنچه کرده است، جزا دهد و بر ایشان ستم نرود"
        },
        {
            "chapter": 45,
            "verse": 23,
            "text": "آیا دیده‌ای آن کس را که هوای نفسش را [همچون‌] خدای خود گرفت و خداوند او را با وجود آگاهی‌اش، بیراه گذارد، و بر گوش و دل او مهر نهاد و بر چشمش پرده کشید، پس چه کسی پس از خداوند او را هدایت می‌کند، آیا پند نمی‌گیرید؟"
        },
        {
            "chapter": 45,
            "verse": 24,
            "text": "و گویند چیزی جز زندگی دنیوی ما در کار نیست، که زنده می‌شویم و می‌میریم و چیزی جز روزگار ما را نمی‌کشد، و آنان را به این امر علم نیست، چیزی جز پنداربافی نمی‌کنند"
        },
        {
            "chapter": 45,
            "verse": 25,
            "text": "و چون آیات روشنگر ما بر آنان خوانده شود، بهانه‌شان جز این نیست که گویند اگر راست می‌گویید پدران ما را بازآورید"
        },
        {
            "chapter": 45,
            "verse": 26,
            "text": "بگو خداوند است که شما را زندگی می‌بخشد و سپس می‌میراند، سپس در روز قیامت که شکی در [فرارسیدن‌] آن نیست، گرد می‌آورد، ولی بیشترینه مردم نمی‌دانند"
        },
        {
            "chapter": 45,
            "verse": 27,
            "text": "و فرمانروایی آسمانها و زمین از آن خداوند است، و روزی که قیامت برپا شود، در چنین روزی باطل‌اندیشان زیان کنند"
        },
        {
            "chapter": 45,
            "verse": 28,
            "text": "و بینی هر امتی را که [برای دادخواهی‌] به زانو درآمده، هر امتی با کتابش فراخوانده شود، [گویند] امروز در برابر آنچه کرده‌اید، جزا می‌یابید"
        },
        {
            "chapter": 45,
            "verse": 29,
            "text": "این کتاب ماست که به راستی بر شما گواهی می‌دهد، ما آنچه شما انجام می‌دادید ثبت می‌کردیم‌"
        },
        {
            "chapter": 45,
            "verse": 30,
            "text": "اما کسانی که ایمان آورده‌اند و کارهای شایسته کرده‌اند، پروردگارشان ایشان را به جوار رحمت خویش [بهشت‌] در می‌آورد، این همان رستگاری آشکار است‌"
        },
        {
            "chapter": 45,
            "verse": 31,
            "text": "و اما کسانی که کفرورزیده‌اند [به آنان فرماید] آیا آیات من بر شما خوانده نمی‌شد که استکبار ورزیدید و قومی گنهکار شدید"
        },
        {
            "chapter": 45,
            "verse": 32,
            "text": "و چون گفته می‌شد که وعده الهی حق است و در قیامت شکی نیست، می‌گفتید نمی‌دانیم قیامت دیگر چیست؟ آن را جز گمانی نمی‌پنداریم، و ما [در حق آن‌] باورمند نیستیم‌"
        },
        {
            "chapter": 45,
            "verse": 33,
            "text": "و کیفر آنچه کرده بودند، بر آنان آشکار شد [و کیفر] آنچه به ریشخند گرفته بودند، فراگیرشان شد"
        },
        {
            "chapter": 45,
            "verse": 34,
            "text": "و گفته شود، امروز فراموشتان کرده‌ایم، همچنانکه شما هم دیدار امروزتان را فراموش کرده بودید، و جایگاه شما آتش [دوزخ‌] است و برای شما یاوری نیست‌"
        },
        {
            "chapter": 45,
            "verse": 35,
            "text": "این از آن است که آیات الهی را به ریشخند گرفتید و زندگانی دنیا شما را فریفت، پس امروز، نه از آن بیرون برده شوند، نه عذرشان را بپذیرند"
        },
        {
            "chapter": 45,
            "verse": 36,
            "text": "سپاس خداوند راست، که پروردگار آسمانها و زمین [و] پروردگار جهانیان است‌"
        },
        {
            "chapter": 45,
            "verse": 37,
            "text": "و تنها او را در آسمانها و زمین بزرگی سزد، و او پیروزمند فرزانه است‌"
        }
    ]
}