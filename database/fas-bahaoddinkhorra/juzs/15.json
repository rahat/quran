{
    "juzs": [
        {
            "chapter": 17,
            "verse": 1,
            "text": "پاکا کسی که بنده‌اش را شبی از مسجدالحرام تا مسجدالاقصی که پیرامونش را برکت بخشیده‌ایم، سیر داد، تا به او نمونه‌هایی از آیات خویش نشان دهیم، اوست که شنوا و بیناست‌"
        },
        {
            "chapter": 17,
            "verse": 2,
            "text": "و به موسی کتاب آسمانی داده و آن را رهنمود بنی‌اسرائیل گرداندیم که جز من کسی را کارساز [مدانید و] مگیرید"
        },
        {
            "chapter": 17,
            "verse": 3,
            "text": "[ای‌] زاد و رود کسانی که همراه نوح سوار [بر کشتی‌] کردیم، همانا او بنده‌ای سپاسگزار بود"
        },
        {
            "chapter": 17,
            "verse": 4,
            "text": "و بر بنی‌اسرائیل در کتاب آسمانی مقرر داشتیم که در این سرزمین دوبار فتنه و فساد و سرکشی بی‌اندازه خواهید کرد"
        },
        {
            "chapter": 17,
            "verse": 5,
            "text": "و چون وعده نخستینشان فرارسید، بر شما کسانی از بندگان خود را که ستیزه‌جویانی سهمگین بودند، بر گماشتیم که اندرون خانه‌ها را جستجو می‌کردند، و آن وعده‌ای انجام یافتنی بود"
        },
        {
            "chapter": 17,
            "verse": 6,
            "text": "سپس شما را بر ایشان پیروزی دادیم و شما را به اموال و پسران مدد رساندیم و نفرات شما را افزونتر ساختیم‌"
        },
        {
            "chapter": 17,
            "verse": 7,
            "text": "اگر نیکی کنید در حق خویش نیکی کرده‌اید و اگر بدی کنید، به زیان خویش کرده‌اید، و چون وعده آخرشان فرارسید [کسانی بر گماشتیم تا] چهره شما را اندوهگین کنند، و به همان مسجد [بیت‌المقدس‌] وارد شوند همچنانکه بار اول هم وارد شده بودند، و به هر چه دست یابند به کلی نابود کنند"
        },
        {
            "chapter": 17,
            "verse": 8,
            "text": "باشد که پروردگار شما بر شما رحمت آورد، و اگر باز گردید ما نیز باز می‌گردیم و جهنم را زندان کافران گردانده‌ایم‌"
        },
        {
            "chapter": 17,
            "verse": 9,
            "text": "بی‌گمان این قرآن به آیینی که استوارتر است، راه می‌نمایاند و به مؤمنانی که نیکوکاری می‌کنند بشارت می‌دهد که برای آنان پاداش بزرگی هست‌"
        },
        {
            "chapter": 17,
            "verse": 10,
            "text": "و اینکه برای بی‌ایمانان به آخرت، عذابی دردناک آماده ساخته‌ایم‌"
        },
        {
            "chapter": 17,
            "verse": 11,
            "text": "و انسان همان گونه که در مورد خیر دعا می‌کند، در مورد شر نفرین می‌کند، و انسان شتاب‌کار است‌"
        },
        {
            "chapter": 17,
            "verse": 12,
            "text": "و شب و روز را دو پدیده قرار دادیم، و آنگاه پدیده شب را محو، و پدیده روز را روشن گرداندیم، تا از فضل پروردگارتان [روزی خویش را] بجویید، و شمار سالها و حساب [هر چیز] را بدانید، و هر چیز را به خوبی روشن ساخته‌ایم‌"
        },
        {
            "chapter": 17,
            "verse": 13,
            "text": "و سرنوشت هر انسانی را به گردن خود او پیوسته‌ایم، و روز قیامت کارنامه‌ای برای او بیرون می‌آوریم که آن را باز گشوده می‌یابد"
        },
        {
            "chapter": 17,
            "verse": 14,
            "text": "[و گوییم‌] کارنامه‌ات را بخوان، که امروز حسابگری خود تو برای خودت کافی است‌"
        },
        {
            "chapter": 17,
            "verse": 15,
            "text": "هر کس که رهیاب شود، همانا به سود خویش رهیاب شده است، و هر کس بیراه رود، همانا به زیان خویش بیراه رفته است، و هیچ بردارنده‌ای بار گناه دیگری را برندارد، و ما عذابی در کار نمی‌آوریم مگر آنکه پیش از آن پیامبری برانگیخته باشیم‌"
        },
        {
            "chapter": 17,
            "verse": 16,
            "text": "و چون خواهیم شهری را نابود کنیم، نازپروردگان آن را فرمان [و میدان‌] دهیم، و سرانجام در آن نافرمانی کنند و سزاوار حکم [عذاب‌] شوند، آنگاه به کلی نابودشان کنیم‌"
        },
        {
            "chapter": 17,
            "verse": 17,
            "text": "و چه بسیار اقوام را که پس از نوح هلاک کردیم و بس است که پروردگارت به گناهان بندگانش آگاه و بیناست‌"
        },
        {
            "chapter": 17,
            "verse": 18,
            "text": "هر کس بهره زودیاب [دنیوی‌] بخواهد، برای هر کس که بخواهیم و هر چه بخواهیم، در آن پیش اندازیم، سپس جهنم را برای او مقرر می‌داریم که نکوهیده و مطرود به آن در آید"
        },
        {
            "chapter": 17,
            "verse": 19,
            "text": "و هر کس آخرت را بخواهد و چنانکه باید در راه آن بکوشد و مؤمن باشد، اینانند که سعیشان مشکور است‌"
        },
        {
            "chapter": 17,
            "verse": 20,
            "text": "هر یک از آنان و اینان را از عطای پروردگارت بهره می‌رسانیم و عطای پروردگارت ممنوع نیست‌"
        },
        {
            "chapter": 17,
            "verse": 21,
            "text": "بنگر که چگونه بعضی از آنان را بر بعضی دیگر برتری می‌دهیم، و درجات آخرت بزرگتر و برتر است‌"
        },
        {
            "chapter": 17,
            "verse": 22,
            "text": "در جنب خداوند، خدایی دیگر قائل مشو، که نکوهیده و بی‌یار و یاور بنشینی‌"
        },
        {
            "chapter": 17,
            "verse": 23,
            "text": "و پروردگارت امر کرده است که جز او را مپرستید و به پدر و مادر نیکی کنید، و اگر یکی از آنها، یا هر دو آنها در نزد تو به سن پیری برسند، به آنان حتی اف مگو، و آنان را مران و با ایشان به نرمی [و احترام‌] سخن بگو"
        },
        {
            "chapter": 17,
            "verse": 24,
            "text": "و بر آنان بال فروتنی مهرآمیز بگستر و بگو پروردگارا بر آنان رحمت‌آور، همچنانکه [بر من رحمت آوردند و] مرا در کودکی پرورش دادند"
        },
        {
            "chapter": 17,
            "verse": 25,
            "text": "پروردگارتان به آنچه در دلهایتان هست آگاه‌تر است، و اگر نیکوکار باشید، بدانید که او در حق توبه‌کاران آمرزگار است‌"
        },
        {
            "chapter": 17,
            "verse": 26,
            "text": "و به خویشاوند حقش را ببخش، و نیز به بینوا و در راه مانده، و هیچ‌گونه تبذیری پیشه مکن‌"
        },
        {
            "chapter": 17,
            "verse": 27,
            "text": "چرا که اهل تبذیر قرین شیاطین هستند، و شیطان نسبت به پروردگارش ناسپاس است‌"
        },
        {
            "chapter": 17,
            "verse": 28,
            "text": "و اگر از ایشان، در طلب رحمتی از پروردگارت که در آن امید بسته‌ای، رویگردان شدی، با آنان به خوشی سخن بگو"
        },
        {
            "chapter": 17,
            "verse": 29,
            "text": "و دستت را [از شدت بخل‌] بر گردنت مبند، و نیز بسیار گشاده‌اش مدار که ملامت زده و حسرت زده بنشینی‌"
        },
        {
            "chapter": 17,
            "verse": 30,
            "text": "بی‌گمان پروردگارت [درهای‌] روزی را بر هر کس که بخواهد می‌گشاید و فرو می‌بندد، چرا که او به بندگانش آگاه و داناست‌"
        },
        {
            "chapter": 17,
            "verse": 31,
            "text": "و فرزندانتان را از ترس فقر مکشید، ماییم که هم ایشان و هم شما را روزی می‌دهیم، به راستی که کشتن آنان گناهی بزرگ است‌"
        },
        {
            "chapter": 17,
            "verse": 32,
            "text": "و به زنا نزدیک مشوید که آن ناشایستی و بی‌روشی است‌"
        },
        {
            "chapter": 17,
            "verse": 33,
            "text": "و هیچ کس را که خداوند کشتنش را حرام داشته، جز به حق مکشید، و هر کس مظلومانه کشته شود، به راستی که برای ولی و وارث او حق و حجتی مقرر داشته‌ایم، ولی او هم نباید در [قصاص‌] قتل زیاده‌روی کند، چرا که [مقتول و کسانش از سوی شرع‌] یاری شده است‌"
        },
        {
            "chapter": 17,
            "verse": 34,
            "text": "و به مال یتیم جز به شیوه‌ای که نیکوتر است، نزدیک مشوید، تا آنگاه که به کمال بلوغش برسد، و به پیمان وفا کنید، چرا که از پیمان پرسیده خواهد شد"
        },
        {
            "chapter": 17,
            "verse": 35,
            "text": "و پیمانه را چون پیمان کنید، تمام و کمال دهید، و با ترازوی درست، وزن کنید که این بهتر و نیک انجام‌تر است‌"
        },
        {
            "chapter": 17,
            "verse": 36,
            "text": "و آنچه به آن علم نداری پیروی مکن، چرا که گوش و چشم و دل هر یک در آن کار مسؤول است‌"
        },
        {
            "chapter": 17,
            "verse": 37,
            "text": "و در زمین خرامان راه مرو، چرا که تو نه هرگز زمین را توانی شکافت و نه از بلندی هرگز سر به کوهها توانی رساند"
        },
        {
            "chapter": 17,
            "verse": 38,
            "text": "همه اینها نابسامانیهایش نزد پروردگارت ناپسند است‌"
        },
        {
            "chapter": 17,
            "verse": 39,
            "text": "این از آن حکمتهاست که از سوی پروردگارت بر تو وحی شده است، و در جنب خداوند، به خدایی دیگر قائل مشو، که سرانجام ملامت‌زده و مطرود به جهنم درخواهی افتاد"
        },
        {
            "chapter": 17,
            "verse": 40,
            "text": "آیا پروردگارت شما را به داشتن پسران برگزیده، و خود از میان فرشتگان، دخترانی برای خود پذیرفته است؟ شما سخنی بس بزرگ [و ناروا] می‌گویید"
        },
        {
            "chapter": 17,
            "verse": 41,
            "text": "و به راستی که ما در این قرآن، سخنهای گونه‌گون بیان داشته‌ایم تا پند گیرند، و حال آنکه جز بر رمیدن آنان نمی‌افزاید"
        },
        {
            "chapter": 17,
            "verse": 42,
            "text": "بگو اگر چنانکه می‌گویند در جنب او خدایانی هم بودند، در آن صورت به سوی خداوند صاحب عرش [برای معارضه یا تقرب‌] راه می‌بردند"
        },
        {
            "chapter": 17,
            "verse": 43,
            "text": "او از آنچه می‌گویند بسی منزه و فراتر است‌"
        },
        {
            "chapter": 17,
            "verse": 44,
            "text": "آسمانهای هفت‌گانه و زمین و هر که در آنهاست برای او تسبیح می‌گویند، و هیچ چیز نیست مگر آنکه شاکرانه او را تسبیح می‌گوید ولی شما تسبیح آنان را در نمی‌یابید، او بردبار آمرزگار است‌"
        },
        {
            "chapter": 17,
            "verse": 45,
            "text": "و چون قرآن خوانی، بین تو و بی‌ایمانان به آخرت، حجابی پوشنده قرار دهیم‌"
        },
        {
            "chapter": 17,
            "verse": 46,
            "text": "و بر دلهای ایشان پرده‌هایی کشیده‌ایم که آن [پیام‌] را درنیابند، و در گوشهایشان سنگینی‌ای [نهاده‌ایم‌]، و چون پروردگارت را به تنهایی در قرآن یاد کنی، از سر نفرت پشت کنند"
        },
        {
            "chapter": 17,
            "verse": 47,
            "text": "آنگاه که به تو گوش می‌سپارند، ما به آنچه گوش می‌دهند آگاه‌تریم، و نیز هنگامی که راز می‌گویند، زمانی که ستمکاران [مشرک‌] گویند که شما جز از مردی جادوزده پیروی نمی‌کنید"
        },
        {
            "chapter": 17,
            "verse": 48,
            "text": "بنگر که چگونه برای تو مثل زده‌اند و گمراه شده‌اند، و راه به جایی نمی‌توانند برد"
        },
        {
            "chapter": 17,
            "verse": 49,
            "text": "و گفتند آیا چون استخوانهای [پوسیده و] خرد و خاک شدیم، در هیئت آفرینشی تازه برانگیخته خواهیم شد؟"
        },
        {
            "chapter": 17,
            "verse": 50,
            "text": "بگو سنگ یا آهن باشید"
        },
        {
            "chapter": 17,
            "verse": 51,
            "text": "یا آفریده‌ای که در دلهای شما بزرگ می‌نماید، زودا که خواهند گفت چه کسی ما را [پس از مرگ‌] باز می‌گرداند؟ بگو همان کسی که شما را نخست‌بار آفرید، آنگاه در برابر تو سرهایشان را [به علامت انکار] تکان می‌دهند و می‌گویند آن امر کی خواهد بود؟ بگو چه بسا نزدیک باشد"
        },
        {
            "chapter": 17,
            "verse": 52,
            "text": "روزی که شما را بخواند و شما سپاسگزارانه پاسخ دهید و چنین پندارید که جز اندکی [در دنیا یا در گور] درنگ نکرده‌اید"
        },
        {
            "chapter": 17,
            "verse": 53,
            "text": "بگو به بندگانم سخنی را که بهتر است بگویند، چرا که شیطان میان آنان را به هم می‌زند، بی‌گمان شیطان دشمن آشکار انسان است‌"
        },
        {
            "chapter": 17,
            "verse": 54,
            "text": "پروردگارتان به [احوال‌] شما داناتر است، اگر بخواهد به شما رحمت می‌آورد یا اگر بخواهد شما را عذاب می‌کند، و ما تو را نگهبان آنان نفرستاده‌ایم‌"
        },
        {
            "chapter": 17,
            "verse": 55,
            "text": "و پروردگار تو به هر آنکه در آسمانها و زمین هست، داناتر است، و به راستی بعضی از پیامبران را بر بعضی دیگر برتری بخشیده‌ایم، و به داوود زبور عطا کرده‌ایم‌"
        },
        {
            "chapter": 17,
            "verse": 56,
            "text": "بگو کسانی را که در برابر او قائل هستید به دعا بخوانید، [خواهید دید که‌] قادر به بلاگردانی از شما و هیچ تغییر و تحولی نیستند"
        },
        {
            "chapter": 17,
            "verse": 57,
            "text": "این کسانی که [به ناحق به خدایی‌] می‌خوانند، کسانی که از همه مقرب‌ترند، خود به پروردگارشان تقرب می‌جویند، و به رحمت او امید دارند، و از عذاب او بیمناکند، که از عذاب پروردگارت باید بر حذر بود"
        },
        {
            "chapter": 17,
            "verse": 58,
            "text": "و هیچ شهری نیست مگر آنکه ما پیش از [فرارسیدن‌] روز قیامت نابودکننده یا عذاب‌کننده [اهل‌] آن به عذابی شدید هستیم، و این امر در لوح محفوظ نگاشته شده است‌"
        },
        {
            "chapter": 17,
            "verse": 59,
            "text": "و چیزی ما را از فرستادن معجزات باز نداشت مگر [همین امر] که پیشینیان آن را تکذیب کردند، و به ثمود ماده شتری که نشانه‌ای روشنگر بود، بخشیدیم، ولی در حق آن ستم کردند و ما [این گونه‌] معجزات را جز برای بیم دادن نمی‌فرستیم‌"
        },
        {
            "chapter": 17,
            "verse": 60,
            "text": "و چنین بود که با تو گفتیم که پروردگارت بر همه مردمان احاطه دارد، و رؤیایی را که به تو نمایاندیم و شجره نفرین شده در قرآن را جز برای آزمون مردم قرار ندادیم، و ایشان را بیم می‌دهیم ولی جز بر طغیان شدید آنان نمی‌افزاید"
        },
        {
            "chapter": 17,
            "verse": 61,
            "text": "و چنین بود که به فرشتگان گفتیم بر آدم سجده برید، آنگاه همه سجده بردند، جز ابلیس که گفت آیا بر کسی سجده برم که او را از گل آفریده‌ای؟"
        },
        {
            "chapter": 17,
            "verse": 62,
            "text": "[همچنین‌] گفت خواهی دید که همین کسی که بر من برتری‌اش دادی اگر مرا تا روز قیامت بازپس داری [مهلت دهی‌] همه زاد و رود او جز اندکی را از راه به در برم‌"
        },
        {
            "chapter": 17,
            "verse": 63,
            "text": "[خداوند] فرمود برو که هر کس از ایشان از تو پیروی کند، جهنم جزای شما خواهد بود که جزایی بسنده است‌"
        },
        {
            "chapter": 17,
            "verse": 64,
            "text": "و هر کس را که توانی از ایشان به بانگ خویش از جای ببر و سوارگان و پیادگانت را بر سر ایشان بتاز و با آنان در اموال و اولاد شریک شو، و به آنان وعده‌[های رنگین‌] بده، و شیطان وعده‌ای جز فریب به آنان نمی‌دهد"
        },
        {
            "chapter": 17,
            "verse": 65,
            "text": "بدان که بر بندگان من سلطه نداری و پروردگارت کارسازی را بسنده است‌"
        },
        {
            "chapter": 17,
            "verse": 66,
            "text": "پروردگار شماست که کشتی را برای شما در دریا روان می‌کند تا از فضل او [روزی خویش را] بجویید، چرا که او با شما مهربان است‌"
        },
        {
            "chapter": 17,
            "verse": 67,
            "text": "و چون در دریا بلایی دامن‌گیرتان شود، هر چه به دعایش می‌خوانید [و به ناحق می‌پرستید] جز او ناپدید می‌گردد آنگاه چون شما را برهاند و به خشکی برساند [از او] روی بر می‌گردانید و انسان ناسپاس است‌"
        },
        {
            "chapter": 17,
            "verse": 68,
            "text": "پس آیا ایمنید از اینکه شما را در گوشه‌ای از خشکی به زمین فرو برد، یا بر سر شما شن‌بادی بفرستد آنگاه برای خویش نگهبانی نیابید؟"
        },
        {
            "chapter": 17,
            "verse": 69,
            "text": "یا آیا ایمنید از اینکه بار دیگر شما را به آن [دریا] بازگرداند و بر سر شما تندبادی کشتی شکن بفرستد و شما را به خاطر کفر و کفرانتان غرقه سازد، آنگاه در این امر برای خویش در برابر ما خونخواهی نیابید"
        },
        {
            "chapter": 17,
            "verse": 70,
            "text": "و به راستی که فرزندان آدم را گرامی داشتیم و آنان را در خشکی و دریا [بر مرکب مراد] روانه داشتیم و به ایشان از پاکیزه‌ها روزی دادیم و آنان را بر بسیاری از آنچه آفریده‌ایم، چنانکه باید و شاید برتری بخشیدیم‌"
        },
        {
            "chapter": 17,
            "verse": 71,
            "text": "روزی که هر گروه از مردم را با امامشان فراخوانیم، کسانی که کارنامه‌شان به دست راستشان داده شود، کارنامه خود را [شادمانه‌] می‌خوانند و به آنان به اندازه ذره ناچیزی هم ستم نرود"
        },
        {
            "chapter": 17,
            "verse": 72,
            "text": "و هر کس که در اینجا کوردل باشد، همو در آخرت هم کوردل و گمراه است‌"
        },
        {
            "chapter": 17,
            "verse": 73,
            "text": "و بسا نزدیک بود که تو را از آنچه بر تو وحی می‌کنیم غافل کنند تا چیزی غیر از آن را بر ما بربندی، و آنگاه تو را دوست گیرند"
        },
        {
            "chapter": 17,
            "verse": 74,
            "text": "و اگر گامت را استوار نداشته بودیم، چه بسا نزدیک بود که اندک گرایشی به آنان بیابی‌"
        },
        {
            "chapter": 17,
            "verse": 75,
            "text": "در آن صورت دو چندان [عذاب‌] در زندگی دنیا و دو چندان پس از مرگ به تو می‌چشاندیم آنگاه برای خود در برابر ما یاوری نمی‌یافتی‌"
        },
        {
            "chapter": 17,
            "verse": 76,
            "text": "و نیز بسا نزدیک بود تو را از این سرزمین به فریب و فتنه به جای دیگر بکشانند، تا تو را از آنجا آواره کنند، و آنگاه پس از تو جز اندکی نمی‌پاییدند"
        },
        {
            "chapter": 17,
            "verse": 77,
            "text": "این سنت همان است که در حق پیامبران خویش که پیش از تو فرستاده بودیم، برقرار بود، و در سنت ما تغییر و تحولی نمی‌یابی‌"
        },
        {
            "chapter": 17,
            "verse": 78,
            "text": "نمازت را هنگام زوال خورشید [در نیمروز] تا تاریکنای شب و نیز قرآن خوانی را در هنگام سپیده [برای نماز صبح‌] برپا دار، که در قرآن خوانی سپیده [ نماز صبح‌] [فرشتگان‌] حضور دارند"
        },
        {
            "chapter": 17,
            "verse": 79,
            "text": "و از شب هم بخشی را بیدار باش که [این نماز شب‌] نافله‌ای [واجب‌] خاص توست، باشد که پروردگارت تو را به مقامی پسندیده [شفاعت‌] بگمارد"
        },
        {
            "chapter": 17,
            "verse": 80,
            "text": "و بگو پروردگارا مرا به درستی [به مدینه‌] درون آور، و به درستی [از مکه‌] بیرون بر و برای من از سوی خویش سلطه‌ای نیرومند [بر دشمنان‌] قرار بده‌"
        },
        {
            "chapter": 17,
            "verse": 81,
            "text": "و بگو حق فرارسید و باطل از میان رفت، بی‌گمان باطل از میان رفتنی است‌"
        },
        {
            "chapter": 17,
            "verse": 82,
            "text": "و از قرآن آنچه برای مؤمنان شفابخش و رحمت است نازل می‌کنیم، و [این کتاب‌] بر ستمکاران [مشرک‌] جز زیان نیفزاید"
        },
        {
            "chapter": 17,
            "verse": 83,
            "text": "و چون بر انسان نعمتی مقرر داریم [از سرمستی‌] روی برتابد و دامن کشان بگذرد، و چون به او شری رسد، بس نومید گردد"
        },
        {
            "chapter": 17,
            "verse": 84,
            "text": "بگو هر کس فراخور خویش عمل می‌کند، و پروردگارتان داناتر است که چه کسی رهیافته‌تر است‌"
        },
        {
            "chapter": 17,
            "verse": 85,
            "text": "و از تو درباره روح می‌پرسند، بگو روح از [عالم‌] امر پروردگارم است، و شما را از علم جز اندکی نداده‌اند"
        },
        {
            "chapter": 17,
            "verse": 86,
            "text": "و اگر بخواهیم آنچه به تو وحی کرده‌ایم، از میان می‌بریم، آنگاه در آن برای خویش در برابر ما نگهبانی نمی‌یابی‌"
        },
        {
            "chapter": 17,
            "verse": 87,
            "text": "مگر به رحمت پروردگارت که بخشش و بخشایش او در حق تو بسیار است‌"
        },
        {
            "chapter": 17,
            "verse": 88,
            "text": "بگو اگر انس و جن گرد آیند که نظیر این قرآن را بیاورند، ولو بعضی از آنان پشتیبان بعضی دیگر باشند، نمی‌توانند نظیر آن بیاورند"
        },
        {
            "chapter": 17,
            "verse": 89,
            "text": "و در این قرآن برای مردم هرگونه مثلی را گونه‌گون بیان داشته‌ایم و بیشترینه مردم جز ناسپاسی را نخواستند"
        },
        {
            "chapter": 17,
            "verse": 90,
            "text": "و گفتند به تو ایمان نمی‌آوریم مگر آنکه برای ما از زمین چشمه‌ای بجوشانی‌"
        },
        {
            "chapter": 17,
            "verse": 91,
            "text": "یا برای تو باغی از خرما و انگور باشد و در لابلای [درختان‌] آن جویباران را جاری گردانی‌"
        },
        {
            "chapter": 17,
            "verse": 92,
            "text": "یا پاره‌هایی از آسمان را چنانکه گمان داری بر [سر] ما بیندازی یا خدا و فرشتگان را رویاروی ما بیاوری‌"
        },
        {
            "chapter": 17,
            "verse": 93,
            "text": "یا تو را خانه‌ای از زر و زیور باشد، یا به آسمان بر شوی و بالا رفتنت را باور نکنیم مگر آنکه کتابی برای ما فرود آوری که بخوانیمش، بگو پاک و منزه است پروردگارم، آیا من جز بشری هستم که پیامبرم‌"
        },
        {
            "chapter": 17,
            "verse": 94,
            "text": "و مردمان را به هنگامی که هدایت به سویشان آمد، چیزی از ایمان آوردن باز نداشت مگر اینکه گفتند آیا خداوند بشری را به پیامبری فرستاده است‌"
        },
        {
            "chapter": 17,
            "verse": 95,
            "text": "بگو اگر در روی زمین فرشتگانی بودند که آرام و آهسته [به این سو و آن سو] می‌رفتند ما نیز برای آنان از آسمانی فرشته‌ای به پیامبری فرو می‌فرستادیم‌"
        },
        {
            "chapter": 17,
            "verse": 96,
            "text": "بگو خداوند بین من و شما گواه بس، که او بر بندگان خویش آگاه و بیناست‌"
        },
        {
            "chapter": 17,
            "verse": 97,
            "text": "و کسی که خداوند هدایتش کند رهیافته است و کسانی را که بیراه واگذارد، هرگز برای آنان در برابر او دوستانی نخواهی یافت، و آنان را در روز قیامت، نابینا و گنگ و ناشنوا، به رو در افتاده محشور گردانیم و سرایشان جهنم است که هر چه شعله‌اش فرو نشیند، بر ایشان افروخته می‌داریم‌"
        },
        {
            "chapter": 17,
            "verse": 98,
            "text": "این جزای آنان است چرا که آیات ما را انکار کردند و گفتند آیا چون استخوانهای [پوسیده و] خرد و خاک شدیم در هیئت آفرینشی تازه برانگیخته خواهیم شد؟"
        },
        {
            "chapter": 17,
            "verse": 99,
            "text": "آیا ننگریسته‌اند که خداوندی که آسمانها و زمین را آفریده است، تواناست که همانند ایشان را بیافریند، و برای آنان اجلی مقرر دارد که شکی در فرارسیدنش نباشد، و ستمکاران [مشرک‌] از ناحق‌شناسی جز ناسپاسی را نخواستند"
        },
        {
            "chapter": 17,
            "verse": 100,
            "text": "بگو اگر شما خزاین رحمت پروردگارم را در اختیار داشتید، در آن هنگام هم از بیم درویشی، امساک پیشه می‌کردید، و انسان بخیل است‌"
        },
        {
            "chapter": 17,
            "verse": 101,
            "text": "و به راستی که به موسی معجزات نه‌گانه روشنگری بخشیدیم، از بنی‌اسرائیل بپرس آنگاه که [موسی‌] به نزدشان آمد و فرعون به او گفت ای موسی تو را جادو زده می‌دانم‌"
        },
        {
            "chapter": 17,
            "verse": 102,
            "text": "[موسی‌] گفت خوب می‌دانی که اینها را جز پروردگار آسمانها و زمین روشنگرانه فرو نفرستاده است، و من تو را ای فرعون نابود شدنی می‌دانم‌"
        },
        {
            "chapter": 17,
            "verse": 103,
            "text": "[فرعون‌] می‌خواست که راه آنان را از سرزمین خودشان بزند، ولی او و همه کسانی را که همراه او بودند، غرقه ساختیم‌"
        },
        {
            "chapter": 17,
            "verse": 104,
            "text": "و پس از او به بنی‌اسرائیل گفتیم در سرزمین خویش ساکن شوید، و چون وعده آخرت فرارسد همگی‌تان را با هم باز آوریم‌"
        },
        {
            "chapter": 17,
            "verse": 105,
            "text": "و آن را به حق فرو فرستادیم و به حق هم فرود آمد و تو را جز مژده‌رسان و هشداردهنده نفرستاده‌ایم‌"
        },
        {
            "chapter": 17,
            "verse": 106,
            "text": "و [این‌] قرآنی است که آن را بخش بخش فرو فرستاده و چنانکه باید و شاید نازل کرده‌ایم تا آن را به آهستگی و درنگ بر مردم بخوانی‌"
        },
        {
            "chapter": 17,
            "verse": 107,
            "text": "بگو شما چه به آن ایمان بیاورید چه نیاورید، کسانی که پیش از آن دانش یافته‌اند، چون بر آنان خوانده شود، سجده کنان به رو در می‌افتند"
        },
        {
            "chapter": 17,
            "verse": 108,
            "text": "و می‌گویند پاک و منزه است پروردگار ما، وعده پروردگار ما انجام یافتنی است‌"
        },
        {
            "chapter": 17,
            "verse": 109,
            "text": "و به رو در می‌افتند و می‌گریند و بر خشوع و خشیت آنان می‌افزاید"
        },
        {
            "chapter": 17,
            "verse": 110,
            "text": "بگو او را چه الله بخوانید چه رحمان، هر چه بخوانید او را نامهای نیک است، و نمازت را نه بلند بخوان و نه آهسته، و راهی میانه برگزین‌"
        },
        {
            "chapter": 17,
            "verse": 111,
            "text": "و بگو سپاس خداوندی را که نه فرزندی برگزیده و نه در جهانداری شریکی دارد و نه از سر ناچاری دوستی دارد، و او را چنانکه باید و شاید بزرگ بشمار"
        },
        {
            "chapter": 18,
            "verse": 1,
            "text": "سپاس خداوندی را که بر بنده خویش کتاب آسمانی را که در آن هیچ‌گونه کژی و کاستی نگذارده، نازل کرده است‌"
        },
        {
            "chapter": 18,
            "verse": 2,
            "text": "کتابی استوار که از سوی او عقوبتی سخت را هشدار دهد، و به مؤمنانی که نیکوکاری می‌کنند بشارت دهد که پاداشی نیک [در پیش‌] دارند"
        },
        {
            "chapter": 18,
            "verse": 3,
            "text": "که جاودانه [در جوار رحمت او] ماندگارند"
        },
        {
            "chapter": 18,
            "verse": 4,
            "text": "و تا کسانی را که می‌گویند خداوند فرزندی برگزیده است، بیم دهد"
        },
        {
            "chapter": 18,
            "verse": 5,
            "text": "به این امر نه خودشان علم [و یقین‌] دارند نه پدرانشان، ناپسند است سخنی که از دهان ایشان بر می‌آید، و جز دروغ نمی‌گویند"
        },
        {
            "chapter": 18,
            "verse": 6,
            "text": "و چه بسا تو جان خود را در کار و بار ایشان، از شدت تاسف می‌فرسایی، که چرا به این سخن ایمان نمی‌آورند"
        },
        {
            "chapter": 18,
            "verse": 7,
            "text": "ما آنچه را در زمین هست زیوری برای آن ساخته‌ایم تا بیازماییمشان که کدامیک نیکو کردارترند"
        },
        {
            "chapter": 18,
            "verse": 8,
            "text": "و ما [سرانجام‌] آنچه بر روی آن [زمین‌] هست به صورت خاک و خاشاکی سترون در می‌آوریم‌"
        },
        {
            "chapter": 18,
            "verse": 9,
            "text": "گویا دانسته‌ای که داستان اصحاب کهف و رقیم از آیات شگفت‌آور ماست‌"
        },
        {
            "chapter": 18,
            "verse": 10,
            "text": "چنین بود که جوانمردان به غار پناه بردند و گفتند پروردگارا بر ما رحمت خویش بگستر و کار ما را به سامان آور"
        },
        {
            "chapter": 18,
            "verse": 11,
            "text": "و در همان غار بر [چشمها و] گوشهایشان تا چندین سال پرده کشیدیم‌"
        },
        {
            "chapter": 18,
            "verse": 12,
            "text": "آنگاه از خواب بیدارشان ساختیم تا معلوم بداریم که کدام یک از دو گروه، حساب مدت درنگ [و خوابشان‌] را بهتر می‌شمارد"
        },
        {
            "chapter": 18,
            "verse": 13,
            "text": "ما داستانشان را به راستی و درستی بر تو می‌خوانیم ایشان جوانمردانی بودند که [در نهان‌] به پروردگارشان ایمان آورده بودند و ما بر هدایتشان افزودیم‌"
        },
        {
            "chapter": 18,
            "verse": 14,
            "text": "و دلهایشان را استوار داشتیم که برخاستند و گفتند پروردگار ما پروردگار آسمانها و زمین است، ما جز او خدایی نمی‌پرستیم که در غیر این صورت هر چه بگوییم باطل است‌"
        },
        {
            "chapter": 18,
            "verse": 15,
            "text": "اینان قوم ما هستند که به جای او خدایانی را به پرستش گرفته‌اند، چرا برهانی آشکار [بر حقانیت‌] آنان نمی‌آورند؟ پس کیست ستمکارتر از کسی که بر خداوند دروغ بندد"
        },
        {
            "chapter": 18,
            "verse": 16,
            "text": "و چون از ایشان و آنچه جز خداوند می‌پرستند، کناره گرفتید، در آن غار جای گیرید تا پروردگارتان رحمت خویش را بر شما بگستراند و کار شما را به سامان آورد"
        },
        {
            "chapter": 18,
            "verse": 17,
            "text": "و خورشید را چون طلوع می‌کرد می‌دیدی که از غارشان به سوی دست راست می‌گراید و چون غروب می‌کرد از دست چپ آنان بر می‌گذشت و آنان در گستره غار بودند، این از آیات الهی است، هرکس که خداوند هدایتش کند رهیافته است و هرکس که او بیراه واگذارد، هرگز برایش سرور و راهنمایی نمی‌یابی‌"
        },
        {
            "chapter": 18,
            "verse": 18,
            "text": "و آنان را بیدار می‌انگاشتی و حال آنکه خفته بودند، و ایشان را [از چپ‌] به راست و [از راست‌] به چپ می‌گردانیم و سگشان بازوانش را بر درگاه غار گشوده بود، چون به ایشان می‌نگریستی، پشت می‌کردی و می‌گریختی و از ایشان هراسان می‌شدی‌"
        },
        {
            "chapter": 18,
            "verse": 19,
            "text": "و بدین‌سان بود که آنان را از خواب بیدار کردیم تا در میان خویش همپرسی کنند، [چنانکه‌] یکی از آنان گفت چه مدت در اینجا مانده‌اید؟ [در پاسخش‌] گفتند به اندازه یک روز یا بخشی از روز [در اینجا] مانده‌ایم، [دیگران‌] گفتند پروردگارتان آگاه‌تر است که چه مدت مانده‌اید، حال یکی از خودتان را با این درهمتان به سوی شهر بفرستید تا ببیند که خوراک بهتر کجاست، و خوراکی از آن برایتان [بخرد و] بیاورد و پنهانکاری کند و هیچ کس را از حال شما آگاه نگرداند"
        },
        {
            "chapter": 18,
            "verse": 20,
            "text": "چرا که آنان اگر بر شما دست یابند سنگسارتان می‌کنند یا شما را [با زور] به آیین خویش در می‌آورند و در آن صورت هرگز رستگار نخواهید شد"
        },
        {
            "chapter": 18,
            "verse": 21,
            "text": "و بدین‌سان دیگران را از حال ایشان با خبر گرداندیم تا بدانند که وعده الهی راست و درست است و در قیامت تردیدی نیست، و هنگامی که در میان خویش بگومگو کردند و [عده‌ای‌] گفتند بر جایگاه آنان یادمانی بسازید، پروردگارشان به احوال آنان آگاه‌تر است، و کسانی که مهار کار ایشان را در دست داشتند گفتند بر جایگاه آنان [زیارتگاه و] معبدی خواهیم ساخت‌"
        },
        {
            "chapter": 18,
            "verse": 22,
            "text": "زودا که بگویند آنان سه تن بودند، چهارمینشان سگشان بود، و بگویند پنج تن بودند، ششمینشان سگشان بود که همه از روی حدس و گمان است، و گویند هفت تن بودند و هشتمینشان سگشان بود، بگو پروردگار من به عده آنان داناتر است، هیچ کس عده آنان را نمی‌داند جز معدودی، پس در کار و بار آنان جز در حدی سطحی بگومگو مکن و از احد از آنان درباره آنان نظر مخواه"
        },
        {
            "chapter": 18,
            "verse": 23,
            "text": "و هرگز در هیچ کاری مگو که من فردا کننده آن هستم‌"
        },
        {
            "chapter": 18,
            "verse": 24,
            "text": "[و بگو] مگر آنکه خدا بخواهد، و چون [ان شاء الله گفتن را] فراموش کردی [هنگامی که به یاد آوردی‌] پروردگارت را یاد کن و بگو باشد که پروردگارم مرا به راهی نزدیکتر از این به صواب هدایت کند"
        },
        {
            "chapter": 18,
            "verse": 25,
            "text": "و در غارشان سیصد سال ماندند و نه سال هم بر آن افزودند"
        },
        {
            "chapter": 18,
            "verse": 26,
            "text": "بگو خداوند به مدت ماندنشان داناتر است، علم غیب آسمانها و زمین خاص اوست، چقدر بینا و چقدر شنواست، ایشان را جز او سروری نیست، و در فرمانروایی خود کسی را شریک نمی‌سازد"
        },
        {
            "chapter": 18,
            "verse": 27,
            "text": "و آنچه از کتاب پروردگارت بر تو وحی شده است بخوان، [و بدان که‌] کلمات [/ وعده‌های‌] او دگرگون‌کننده‌ای ندارد، و هرگز جز او پشت و پناهی نخواهی یافت‌"
        },
        {
            "chapter": 18,
            "verse": 28,
            "text": "و با کسانی که بامدادان و شامگاهان، پروردگارشان را [به دعا و نیایش‌] می‌خوانند و در طلب خشنودی او هستند، مدارا کن، و در هوای تجمل زندگی دنیوی، چشم از ایشان بر مگیر، و از کسی که دلش را از یاد خویش غافل داشته‌ایم، و در پی هوی و هوس خویش است و کارش تباه است، پیروی مکن‌"
        },
        {
            "chapter": 18,
            "verse": 29,
            "text": "و بگو این حق و از سوی پروردگارتان است، هرکس که خواهد ایمان بیاورد، و هرکس که خواهد کفرورزد، [و بدانند که‌] ما برای ستمکاران [مشرک‌] آتشی فراهم آورده‌ایم که سراپرده‌های آن آنان را فراخواهد گرفت، و چون به استغاثه آبی طلب کنند، به ایشان آبی چون فلز گداخته دهند که [حرارتش‌] چهره‌هایشان را بریان کند، هم نوشابه‌ای بد است و هم مجلسی بد"
        },
        {
            "chapter": 18,
            "verse": 30,
            "text": "کسانی که ایمان آورده‌اند و کارهای شایسته کرده‌اند [بدانند که‌] ما پاداش کسی را که نیکوکاری کرده است، فرو نمی‌گذاریم‌"
        },
        {
            "chapter": 18,
            "verse": 31,
            "text": "اینانند که بهشت‌[های‌] عدن دارند که جویباران از فرودستشان جاری است، و در آنجا به دستبندهای زرین آراسته شوند و جامه‌های سبزرنگ از پرنیان [نازک‌] و ابریشم ستبر بپوشند، و در آنجا بر تختها تکیه زنند، هم پاداشی نیکوست و هم مجلسی نیکو"
        },
        {
            "chapter": 18,
            "verse": 32,
            "text": "و برای آنان مثلی بزن از دو مرد که به یکی از آنان دو تاکستان داده بودیم، و پیرامون آن را درخت خرما و در میانه آنها کشتزاری قرار داده بودیم‌"
        },
        {
            "chapter": 18,
            "verse": 33,
            "text": "و هر دو باغ میوه‌اش را می‌داد و از صاحبش چیزی دریغ نمی‌ورزید و در میانه آنها جویباری روان کرده بودیم‌"
        },
        {
            "chapter": 18,
            "verse": 34,
            "text": "و بدین‌سان دارایی‌ای داشت، و [یک روز] به دوستش که با او گفت و گو می‌کرد گفت من از تو مالدارتر و با خدم و حشم‌ترم‌"
        },
        {
            "chapter": 18,
            "verse": 35,
            "text": "و در حالی که در حق خویش ستمکار بود، داخل باغش شد و گفت گمان ندارم که این [نعمت‌] هرگز نابود شود"
        },
        {
            "chapter": 18,
            "verse": 36,
            "text": "و گمان ندارم که قیامت بر پا شود، و اگر هم به سوی پروردگارم باز گردانده شوم، در آنجا جایگاهی بهتر از این خواهم یافت‌"
        },
        {
            "chapter": 18,
            "verse": 37,
            "text": "دوستش که با او گفت و گو می‌کرد گفت آیا به کسی که تو را از خاک و سپس از نطفه آفریده است و سپس در هیئت انسانی [معتدل‌] سامان داده است، کفرمی‌ورزی؟"
        },
        {
            "chapter": 18,
            "verse": 38,
            "text": "ولی من می‌گویم او که خداوند است، پروردگار من است و با پروردگارم احدی را شریک نمی‌آورم‌"
        },
        {
            "chapter": 18,
            "verse": 39,
            "text": "و چرا چون وارد باغت شدی، نگفتی \"ما شاء الله لا قوة الا بالله\"، اگر مرا کم‌مال‌تر و کم‌زاد و رودتر می‌بینی،"
        },
        {
            "chapter": 18,
            "verse": 40,
            "text": "چه بسا پروردگارم بهتر از باغ تو به من ببخشد و بر باغ تو صاعقه‌ای از آسمان فرود فرستد و به صورت خاک و خاشاکی سترون در آید"
        },
        {
            "chapter": 18,
            "verse": 41,
            "text": "یا آب آن [به اعماق زمین‌] فرو رود، و هرگز نتوانی بازش یافت‌"
        },
        {
            "chapter": 18,
            "verse": 42,
            "text": "و [سرانجام‌] دارایی‌اش بر باد رفت، و او به خاطر هزینه‌ای که در آن کرده بود، دست [حسرت‌] بر دست می‌زد، و آن باغ سقفها و دیوارهایش فرو ریخته بود، و می‌گفت کاش من هیچ کس را با پروردگارم شریک نمی‌انگاشتم‌"
        },
        {
            "chapter": 18,
            "verse": 43,
            "text": "و برای او گروهی نبودند که او را در برابر خداوند یاری دهند و انتقام گیرنده نبود"
        },
        {
            "chapter": 18,
            "verse": 44,
            "text": "آنجاست که ولایت از آن خداوند بر حق است، هموست که خوش پاداش‌تر و بهترین بخشنده نیک سرانجامی است‌"
        },
        {
            "chapter": 18,
            "verse": 45,
            "text": "و برای آنان زندگی دنیوی را به آبی مثل بزن که آن را از آسمان نازل کنیم و به آن گل و گیاه زمین آمیزد، و سرانجام خرد و خوار شود که بادها پراکنده‌اش کنند، و خداوند بر هر کاری تواناست‌"
        },
        {
            "chapter": 18,
            "verse": 46,
            "text": "اموال و پسران، تجمل زندگی دنیوی است، و کارهای ماندگار شایسته، نزد پروردگارت خوش پاداش‌تر و امیدبخش‌تر است‌"
        },
        {
            "chapter": 18,
            "verse": 47,
            "text": "و روزی [آید] که کوهها را به حرکت در آوریم و زمین را آشکار و هموار بینی و آنان را گرد آوریم و هیچ کس از آنان را فرو نگذاریم‌"
        },
        {
            "chapter": 18,
            "verse": 48,
            "text": "و [آنان را] بر پروردگارت به صف عرضه دارند [فرماید] همچنانکه نخست بار شما را آفریده بودیم [تنها و برهنه‌] نزد ما آمدید، ولی گمان می‌کردید که برای شما موعد [دیداری‌] نمی‌گذاریم‌"
        },
        {
            "chapter": 18,
            "verse": 49,
            "text": "و کارنامه‌ها را در میان آورند، آنگاه گناهکاران را از آنچه در آن است هراسان بینی، و گویند وای بر ما این چه کتابی است که هیچ خرد و بزرگی را فرو نگذاشته مگر آنکه بر شمرده است، و آنچه را انجام داده‌اند حاضر یابند و پروردگارت بر هیچ کس ستم روا نمی‌دارد"
        },
        {
            "chapter": 18,
            "verse": 50,
            "text": "و چنین بود که به فرشتگان گفتیم به آدم سجده برید، همه سجده بردند مگر ابلیس که از جنیان بود و از فرمان پروردگارش سرپیچید، آیا شما او و زاد و رودش را به جای من به دوستی می‌گیرید، و حال آنکه ایشان دشمنان شما هستند، ستمکاران [مشرک‌] بد جانشینی [به جای خدا] دارند"
        },
        {
            "chapter": 18,
            "verse": 51,
            "text": "آنان را در هنگام آفرینش آسمانها و زمین و آفرینش خودشان گواه نگرفتم و من آن نیستم که گمراه‌کنندگان را به یاری بگیرم‌"
        },
        {
            "chapter": 18,
            "verse": 52,
            "text": "و روزی که فرماید شرکایی را که برای من می‌انگاشتید فراخوانید، آنگاه ایشان را بخوانند و پاسخی به ایشان ندهند، و در میان آنان مهلکه‌ای فاصله اندازیم‌"
        },
        {
            "chapter": 18,
            "verse": 53,
            "text": "و گناهکاران آتش دوزخ را ببینند و بدانند که در آن خواهند افتاد و از آن گریزی نیابند"
        },
        {
            "chapter": 18,
            "verse": 54,
            "text": "و در این قرآن برای مردم هر گونه مثلی را گونه‌گون بیان داشته‌ایم و انسان از هر موجودی جدل‌پیشه‌تر است‌"
        },
        {
            "chapter": 18,
            "verse": 55,
            "text": "و مردمان را به هنگامی که هدایت به سویشان آمد، چیزی از ایمان آوردن و آمرزش خواهی از پروردگارشان باز نداشت، مگر آنکه سنت پیشینیان برای آنان نیز پیش آمد، یا عذاب رویا رویشان آمد"
        },
        {
            "chapter": 18,
            "verse": 56,
            "text": "و ما پیامبران را جز مژده آور و هشداردهنده نمی‌فرستیم و کافران از باطل دفاع می‌کنند که حق را با آن ابطال کنند، و آیات من و هشدار خویش را به ریشخند گرفتند"
        },
        {
            "chapter": 18,
            "verse": 57,
            "text": "و کیست ستمکارتر از کسی که به آیات پروردگارش پند داده شود و از آن روی بگرداند و کار و کردار پیشین خود را فراموش کند، ما بر دلهایشان پرده‌هایی کشیده‌ایم که آن [پیام‌] را در نیابند و در گوشهای آنان سنگینی‌ای [نهاده‌ایم‌] و اگر ایشان را به سوی هدایت فراخوانی، هرگز و به هیچ وجه راه نیابند"
        },
        {
            "chapter": 18,
            "verse": 58,
            "text": "و پروردگار تو آمرزگار صاحب رحمت است، اگر آنان را به خاطر آنچه کرده‌اند، فرو می‌گرفت، عذابشان را پیش می‌انداخت، ولی برای آنان میعادی مقرر است که در برابر آن پناهگاهی نمی‌یابند"
        },
        {
            "chapter": 18,
            "verse": 59,
            "text": "و این شهرهایی است که چون [اهلش‌] ستم ورزیدند، نابودشان کردیم، و برای نابودیشان میعادی مقرر داشتیم‌"
        },
        {
            "chapter": 18,
            "verse": 60,
            "text": "و چنین بود که موسی به شاگردش گفت دست از سیر و طلب برندارم تا به مجمع‌البحرین برسم، یا آنکه روزگارانی دراز راه بپیمایم‌"
        },
        {
            "chapter": 18,
            "verse": 61,
            "text": "و چون به مجمع بین آن دو [دریا] رسیدند ماهیشان را فراموش کردند که راهش را به میان دریا در پیش گرفته بود و روانه شده بود"
        },
        {
            "chapter": 18,
            "verse": 62,
            "text": "و چون چندی از آنجا گذشتند [موسی‌] به شاگردش گفت غذایمان را بیاور که از این سفرمان خستگی و ماندگی دیده‌ایم‌"
        },
        {
            "chapter": 18,
            "verse": 63,
            "text": "گفت ملاحظه کن، وقتی که در کنار آن تخته‌سنگ آرام گرفتیم، من [داستان‌] ماهی را فراموش کردم و جز شیطان آن را از یاد من نبرد که [به شما] بگویم و [آن ماهی‌] با کمال شگفتی راهش را به میان دریا در پیش گرفت‌"
        },
        {
            "chapter": 18,
            "verse": 64,
            "text": "گفت این همانجاست که ما جستجویش می‌کردیم، لذا پی‌جویانه بازگشتند"
        },
        {
            "chapter": 18,
            "verse": 65,
            "text": "آنگاه بنده‌ای از بندگان ما [خضر] را یافتند که به او رحمتی از سوی خویش ارزانی داشته و از پیشگاه خود به او علم [لدنی‌] آموخته بودیم‌"
        },
        {
            "chapter": 18,
            "verse": 66,
            "text": "موسی به او گفت آیا می‌توانم از شما پیروی کنم که از بینشی که آموخته‌ای به من نیز بیاموزی؟"
        },
        {
            "chapter": 18,
            "verse": 67,
            "text": "[خضر] گفت تو هرگز همپای من صبر نتوانی کرد"
        },
        {
            "chapter": 18,
            "verse": 68,
            "text": "و چگونه درباره چیزی که به آن علم و احاطه نداری، صبر ورزی؟"
        },
        {
            "chapter": 18,
            "verse": 69,
            "text": "[موسی‌] گفت ان شاء الله مرا شکیبا خواهی یافت، و از امر تو سرپیچی نمی‌کنم‌"
        },
        {
            "chapter": 18,
            "verse": 70,
            "text": "گفت اگر از من پیروی می‌کنی از هیچ چیز از من سؤال مکن تا آنکه درباره آن با تو سخن بگویم‌"
        },
        {
            "chapter": 18,
            "verse": 71,
            "text": "پس رهسپار شدند تا آنکه سوار کشتی‌ای شدند [و خضر] آن را سوراخ کرد [موسی‌] گفت سوراخش کردی که سرنشینانش را غرق کنی؟ عجب کار هول‌انگیزی کردی‌"
        },
        {
            "chapter": 18,
            "verse": 72,
            "text": "[خضر] گفت مگر نگفتمت که تو همپای من صبر نتوانی کرد"
        },
        {
            "chapter": 18,
            "verse": 73,
            "text": "گفت مرا به خاطر آنچه فراموش کردم مؤاخذه مکن و کار را بر من سخت مگیر"
        },
        {
            "chapter": 18,
            "verse": 74,
            "text": "باز رهسپار شدند تا آنکه به جوانی برخوردند و [خضر] او را کشت [موسی‌] گفت آیا انسان بیگناهی را بدون آنکه قصاصی در بین باشد، کشتی، به راستی کار ناپسندیده‌ای کردی‌"
        }
    ]
}