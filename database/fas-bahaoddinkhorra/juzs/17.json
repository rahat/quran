{
    "juzs": [
        {
            "chapter": 21,
            "verse": 1,
            "text": "مردمان را [هنگام‌] حسابشان نزدیک شده است و ایشان همچنان در غفلت رویگردانند"
        },
        {
            "chapter": 21,
            "verse": 2,
            "text": "هیچ پند تازه‌ای از سوی پروردگارشان برای آنان نیامد مگر آنکه آن را به بازیچه شنیدند"
        },
        {
            "chapter": 21,
            "verse": 3,
            "text": "دلبسته لهوند، و ستم‌پیشگان [مشرک‌] رازگویی‌شان را پوشیده داشتند [و گفتند] آیا این [پیامبر] جز بشری همانند شماست، آیا دیده و دانسته به سوی جادو می‌روید؟"
        },
        {
            "chapter": 21,
            "verse": 4,
            "text": "گفت پروردگار من هر سخن را در آسمان و زمین می‌داند، و اوست شنوای دانا"
        },
        {
            "chapter": 21,
            "verse": 5,
            "text": "یا اینکه گویند [قرآن‌] خوابهای پریشان است یا [گویند] آن را برساخته است یا [گویند] او شاعری است پس باید مانند آنچه به پیشینیان داده شد معجزه‌ای برای ما بیاورد"
        },
        {
            "chapter": 21,
            "verse": 6,
            "text": "پیش از آنان هم اهل هیچ شهری که [بعدها] نابودش کردیم، ایمان نیاورده بودند، آیا آن وقت اینان ایمان می‌آورند؟"
        },
        {
            "chapter": 21,
            "verse": 7,
            "text": "و ما پیش از تو جز مردانی که به آنان وحی می‌فرستادیم، نفرستادیم، اگر نمی‌دانید از پژوهندگان کتابهای آسمانی بپرسید"
        },
        {
            "chapter": 21,
            "verse": 8,
            "text": "و ما آنان را به صورت پیکری نساخته بودیم که خوراک نخورند و آنان هم جاودانه نبودند"
        },
        {
            "chapter": 21,
            "verse": 9,
            "text": "سپس وعده خویش را درباره آنان تحقق بخشیدیم و آنان و کسانی را که می‌خواستیم نجات دادیم و اسرافکاران را نابود ساختیم‌"
        },
        {
            "chapter": 21,
            "verse": 10,
            "text": "به راستی که به سوی شما کتابی فرو فرستاده‌ایم که در آن یاد [و سخن‌] شما هست، آیا تعقل نمی‌کنید؟"
        },
        {
            "chapter": 21,
            "verse": 11,
            "text": "و چه بسیار شهرهایی را که [اهالی آن‌] ستمگر بودند، درهم شکستیم، و بعد از آنان قومی دیگر پدید آوردیم‌"
        },
        {
            "chapter": 21,
            "verse": 12,
            "text": "و چون عذاب ما را احساس کردند، آنگاه بود که از آن گریختند"
        },
        {
            "chapter": 21,
            "verse": 13,
            "text": "نگریزید و به مهد ناز و نعمت و خانه و کاشانه‌تان باز گردید، باشد که از شما بازخواست شود"
        },
        {
            "chapter": 21,
            "verse": 14,
            "text": "گویند وای بر ما، ما ستمگر [و مشرک‌] بودیم‌"
        },
        {
            "chapter": 21,
            "verse": 15,
            "text": "و همچنان سخنشان این است تا آنکه آنان را همچون [گیاه‌] درو شده پژمرده گردانیم‌"
        },
        {
            "chapter": 21,
            "verse": 16,
            "text": "و ما آسمانها و زمین و ما بین آنها را به بازیچه نیافریده‌ایم‌"
        },
        {
            "chapter": 21,
            "verse": 17,
            "text": "اگر می‌خواستیم که بازیچه بگیریم، به اختیار خویش می‌گرفتیم که ما کاردانیم‌"
        },
        {
            "chapter": 21,
            "verse": 18,
            "text": "بلکه حق را بر باطل می‌کوبیم و آن را فرو می‌شکافد، آنگاه است که آن نابود می‌گردد، و وای بر شما از توصیفی که می‌کنید"
        },
        {
            "chapter": 21,
            "verse": 19,
            "text": "و هرکس که در آسمانها و زمین است از آن اوست و کسانی که نزد او هستند از پرستش او سر بازنمی‌زنند و خسته نمی‌شوند"
        },
        {
            "chapter": 21,
            "verse": 20,
            "text": "شب و روز نیایش می‌کنند و سستی نمی‌ورزند"
        },
        {
            "chapter": 21,
            "verse": 21,
            "text": "یا خدایانی زمینی به پرستش گرفته‌اند که برانگیزاننده آنان [در قیامت‌]اند؟"
        },
        {
            "chapter": 21,
            "verse": 22,
            "text": "اگر در آن دو خدایان متعددی جز خداوند [یگانه‌] بود، تباه می‌شدند، خداوند صاحب عرش از توصیف آنان منزه است‌"
        },
        {
            "chapter": 21,
            "verse": 23,
            "text": "[او] در آنچه می‌کند بازخواست نمی‌شود، و ایشان [/ انسانها] بازخواست می‌شوند"
        },
        {
            "chapter": 21,
            "verse": 24,
            "text": "یا به جای او خدایانی را به پرستش گرفته‌اند؟ بگو برهانتان را بیاورید، این یاد کرد همراهان من و یاد کرد پیشینیان من است، ولی بیشترینه‌شان حق را نمی‌شناسند و رویگردانند"
        },
        {
            "chapter": 21,
            "verse": 25,
            "text": "و ما پیش از تو هیچ پیامبری نفرستادیم، مگر آنکه به او وحی می‌فرستادیم که خدایی جز من نیست، پس مرا بپرستید"
        },
        {
            "chapter": 21,
            "verse": 26,
            "text": "و گفتند که خداوند رحمان فرزندی برگزیده است، منزه است او، بلکه آنان [فرشتگان‌] بندگانی گرامی‌اند"
        },
        {
            "chapter": 21,
            "verse": 27,
            "text": "در سخن بر او پیشدستی نکنند و به فرمان او کار کنند"
        },
        {
            "chapter": 21,
            "verse": 28,
            "text": "او پیش روی آنان و پشت سرشان را می‌داند، و [فرشتگان‌] شفاعت نمی‌کنند مگر برای کسی که [خداوند] از او خشنود باشد، و ایشان از خوف و خشیت او بیمناکند"
        },
        {
            "chapter": 21,
            "verse": 29,
            "text": "و هرکس از آنان که گوید من خدایی به جای او هستم، جهنم را جزای او می‌گردانیم، [و] بدین‌سان ستمگران [مشرک‌] را جزا می‌دهیم‌"
        },
        {
            "chapter": 21,
            "verse": 30,
            "text": "آیا کافران نیندیشیده‌اند که آسمانها و زمین فروبسته بودند، آنگاه آنها را برگشادیم، و هر موجود زنده‌ای را از آب آفریده‌ایم، آیا ایمان نمی‌آورند؟"
        },
        {
            "chapter": 21,
            "verse": 31,
            "text": "و در زمین کوههای استوار افکنده‌ایم تا ایشان را نجنباند و در آن راههایی گشاده پدید آوردیم باشد که راه یابند"
        },
        {
            "chapter": 21,
            "verse": 32,
            "text": "و آسمانها را همچون سقفی محفوظ آفریده‌ایم، و حال آنکه ایشان از پدیده‌های شگرف آن رویگردانند"
        },
        {
            "chapter": 21,
            "verse": 33,
            "text": "و اوست کسی که شب و روز و خورشید و ماه را آفریده، که هر یک در سپهری شناورند"
        },
        {
            "chapter": 21,
            "verse": 34,
            "text": "و ما پیش از تو هم برای هیچ انسانی جاودانگی مقرر نداشته‌ایم، آیا اگر تو بمیری آنان جاویدانند؟"
        },
        {
            "chapter": 21,
            "verse": 35,
            "text": "هر جانداری چشنده [طعم‌] مرگ است و شما را به بد و نیک، چنانکه باید و شاید، می‌آزماییم، و به سوی ما بازگردانده می‌شوید"
        },
        {
            "chapter": 21,
            "verse": 36,
            "text": "و چون کافران تو را ببینند، جز به ریشخندت نمی‌گیرند [و گویند] آیا این همان کسی است که از خدایان شما [به بدی‌] یاد می‌کند؟ و هم آنان یاد خدای رحمان را منکرند"
        },
        {
            "chapter": 21,
            "verse": 37,
            "text": "انسان [گویی‌] از شتاب آفریده شده است، به زودی آیات خود را به شما می‌نمایانیم، از من به شتاب مخواهید"
        },
        {
            "chapter": 21,
            "verse": 38,
            "text": "و گویند اگر راست می‌گویید پس کی این وعده فرا می‌رسد؟"
        },
        {
            "chapter": 21,
            "verse": 39,
            "text": "اگر کافران بدانند که هنگامی که نتوانند آتش را از چهره‌هایشان و از پشتهایشان باز دارند، و یاری نیابند [به صدق آن وعده پی برند]"
        },
        {
            "chapter": 21,
            "verse": 40,
            "text": "آری [آن وعده و قیامت‌] ناگهانشان فرا می‌رسد، و حیرانشان می‌سازد، و نمی‌توانند بازش گردانند، و به آنان مهلتی هم ندهند"
        },
        {
            "chapter": 21,
            "verse": 41,
            "text": "و پیامبرانی هم که پیش از تو بودند، ریشخند دیدند، و بر سر ریشخندکنندگانشان کیفر استهزایشان فرود آمد"
        },
        {
            "chapter": 21,
            "verse": 42,
            "text": "بگو چه کسی شما را در شب و روز از [عذاب‌] خدای رحمان باز می‌دارد، آری آنان از یاد پروردگارشان دل می‌گردانند"
        },
        {
            "chapter": 21,
            "verse": 43,
            "text": "یا برای آنان خدایانی هست که آنان را در برابر ما حفظ می‌کند، [حال آنکه‌] نمی‌توانند به خودشان یاری برسانند، و از ما هم یاری نبینند"
        },
        {
            "chapter": 21,
            "verse": 44,
            "text": "حق این است که اینان و پدرانشان را [از ناز و نعمت‌] بهره‌مند ساخته‌ایم، تا آنکه روزگاری دراز یافتند، پس آیا نیندیشیده‌اند که ما دامنه‌های سرزمین [کفر] را می‌کاهیم [و بر گستره اسلام می‌افزاییم‌]، آیا ایشان پیروز خواهند شد؟"
        },
        {
            "chapter": 21,
            "verse": 45,
            "text": "بگو همانا شما را از طریق وحی هشدار می‌دهم، و البته کران-چون هشدار یابندندایی نمی‌شنوند"
        },
        {
            "chapter": 21,
            "verse": 46,
            "text": "و چون شمه‌ای از عذاب پروردگارت به آنان برسد خواهند گفت وای بر ما که ستمکار [/مشرک‌] بودیم‌"
        },
        {
            "chapter": 21,
            "verse": 47,
            "text": "و ترازوهای راست و درست را در روز قیامت در میان نهیم، و بر هیچ کس هیچ ستمی نرود، و اگر [عملی‌] هم سنگ دانه خردلی باشد، آن را به حساب آوریم، و ما خود حسابرسی را کفایت کنیم‌"
        },
        {
            "chapter": 21,
            "verse": 48,
            "text": "و به راستی که به موسی و هارون فرقان [تورات‌] و روشنی بخش و پندآموزی برای پرهیزگاران بخشیدیم‌"
        },
        {
            "chapter": 21,
            "verse": 49,
            "text": "همان کسانی که از پروردگارشان در نهان می‌ترسند، و هم آنان که از قیامت بیمناکند"
        },
        {
            "chapter": 21,
            "verse": 50,
            "text": "این پندآموزی مبارک است که فرو فرستادیمش، آیا شما منکرش هستید؟"
        },
        {
            "chapter": 21,
            "verse": 51,
            "text": "و به راستی پیشاپیش به ابراهیم رهیافتی که سزاوارش بود بخشیدیم، و به آن آگاه بودیم‌"
        },
        {
            "chapter": 21,
            "verse": 52,
            "text": "چنین بود که به پدرش و قومش گفت این تندیسها چیست که شما در خدمتشان معتکف‌اید"
        },
        {
            "chapter": 21,
            "verse": 53,
            "text": "گفتند پدرانمان را پرستنده آنها یافتیم‌"
        },
        {
            "chapter": 21,
            "verse": 54,
            "text": "گفت هم شما و هم پدرانتان در گمراهی آشکار بوده‌اید"
        },
        {
            "chapter": 21,
            "verse": 55,
            "text": "گفتند آیا برای ما حق را آورده‌ای یا بازیگری؟"
        },
        {
            "chapter": 21,
            "verse": 56,
            "text": "گفت حق این است که پروردگارتان، پروردگار آسمانها و زمین است همو که آنها را آفریده است، و من بر این [سخن‌] گواهم‌"
        },
        {
            "chapter": 21,
            "verse": 57,
            "text": "[و در دل گفت‌] به خدا پس از آنکه روی بر تافتید فکری به حال بتهایتان خواهم کرد"
        },
        {
            "chapter": 21,
            "verse": 58,
            "text": "آنگاه آنها را خرد و ریز کرد، مگر بزرگترشان را، باشد که به او روی آورند"
        },
        {
            "chapter": 21,
            "verse": 59,
            "text": "گفتند چه کسی این کار را در حق خدایان ما انجام داده است، بی‌شک که از ستمکاران است‌"
        },
        {
            "chapter": 21,
            "verse": 60,
            "text": "گفتند، شنیدیم جوانی که به او ابراهیم گفته می‌شد، از آنان سخن می‌گفت‌"
        },
        {
            "chapter": 21,
            "verse": 61,
            "text": "گفتند او را در پیش چشمان مردم حاضر کنید تا آنان حاضر و ناظر باشند"
        },
        {
            "chapter": 21,
            "verse": 62,
            "text": "[آوردندش و] گفتند ای ابراهیم آیا تو این کار را با خدایان ما کردی؟"
        },
        {
            "chapter": 21,
            "verse": 63,
            "text": "[به ریشخند] گفت نه بلکه همین بزرگترشان چنین کاری کرده است، اگر سخن می‌گویند از آنها بپرسید"
        },
        {
            "chapter": 21,
            "verse": 64,
            "text": "به خود آمدند و گفتند شما خود ستمگرید"
        },
        {
            "chapter": 21,
            "verse": 65,
            "text": "سپس سرهایشان را تکان دادند [و گفتند] خوب می‌دانی که اینها سخن نمی‌گویند"
        },
        {
            "chapter": 21,
            "verse": 66,
            "text": "گفت آیا پس به جای خداوند چیزی را که نه سودی به شما می‌رساند و نه زیانی می‌پرستید؟"
        },
        {
            "chapter": 21,
            "verse": 67,
            "text": "اف بر شما و بر آنچه به جای خداوند می‌پرستید، آیا اندیشه نمی‌کنید؟"
        },
        {
            "chapter": 21,
            "verse": 68,
            "text": "گفتند او را بسوزانید و اگر می‌توانید خدایانتان را یاری دهید"
        },
        {
            "chapter": 21,
            "verse": 69,
            "text": "گفتیم ای آتش بر ابراهیم سرد و سلامت شو"
        },
        {
            "chapter": 21,
            "verse": 70,
            "text": "و در حق او بدسگالی کردند، آنگاه آنان را زیانکارترین [مردم‌] گرداندیم‌"
        },
        {
            "chapter": 21,
            "verse": 71,
            "text": "و او و لوط را رهاندیم و به سرزمینی رساندیم که برای همگان برکتش بخشیده بودیم‌"
        },
        {
            "chapter": 21,
            "verse": 72,
            "text": "و به او اسحاق و یعقوب را برتری بخشیدیم، و همه‌شان را از شایستگان قرار دادیم‌"
        },
        {
            "chapter": 21,
            "verse": 73,
            "text": "و آنان را پیشوایانی که به فرمان ما ره می‌نمودند، گرداندیم، و به آنان نیکوکاری و برپاداشتن نماز و پرداختن زکات را وحی کردیم، و پرستندگان ما بودند"
        },
        {
            "chapter": 21,
            "verse": 74,
            "text": "و به لوط حکمت و علم بخشیدیم و از شهری که اهلش پلیدکاری می‌کردند، نجاتش دادیم، که آنان مردمی پلید و نافرمان بودند"
        },
        {
            "chapter": 21,
            "verse": 75,
            "text": "و او را در جوار رحمت خود در آوردیم، که او از شایستگان بود"
        },
        {
            "chapter": 21,
            "verse": 76,
            "text": "و نوح را [نیز رهاندیم‌] که پیش از آن ندا به دعا برداشته بود، و دعایش را اجابت کردیم و او و خانواده‌اش را از گرفتاری بزرگ رهاندیم‌"
        },
        {
            "chapter": 21,
            "verse": 77,
            "text": "و او را در برابر قومی که آیات ما را دروغ می‌انگاشتند یاری دادیم، که آنان قومی پلید بودند و همگی‌شان را غرق کردیم‌"
        },
        {
            "chapter": 21,
            "verse": 78,
            "text": "و داوود و سلیمان را یاد کن که درباره کشتزاری که گوسفند کسانی شبانه در آن چریده بود، داوری کردند و ما شاهد داوریشان بودیم‌"
        },
        {
            "chapter": 21,
            "verse": 79,
            "text": "و آن را به سلیمان فهماندیم، و به هر دو حکمت و علم بخشیدیم، و کوهها و پرندگان را تسخیر کردیم که همراه با داوود تسبیح می‌گفتند، و توانای آن کار بودیم‌"
        },
        {
            "chapter": 21,
            "verse": 80,
            "text": "و به او [داوود] فن زره‌بافی برای شما آموخته بودیم تا شما را از آسیب همدیگر محفوظ بدارد، آیا شما شاکرید؟"
        },
        {
            "chapter": 21,
            "verse": 81,
            "text": "و برای سلیمان باد تندرو را [تسخیر کردیم‌] که به فرمان او به سرزمینی که آن را برکت داده بودیم روان می‌شد، و به هر چیزی دانا [و توانا]ییم"
        },
        {
            "chapter": 21,
            "verse": 82,
            "text": "و نیز بعضی از شیاطین را که برای او غواصی می‌کردند و کارهایی جز این هم انجام می‌دادند، و نگاهبان آنان بودیم‌"
        },
        {
            "chapter": 21,
            "verse": 83,
            "text": "و ایوب را [یاد کن‌] که پروردگارش را به دعا ندا داد که به من رنج رسیده است و حال آنکه تو مهربان‌ترین مهربانانی‌"
        },
        {
            "chapter": 21,
            "verse": 84,
            "text": "سپس دعای او را اجابت کردیم و رنجی را که به او رسیده بود، برطرف کردیم، و خانواده‌اش را [دیگر بار] به او بخشیدیم و همانند آنان را، که رحمتی از جانب ما بود، و پندی برای عبادت‌پیشگان‌"
        },
        {
            "chapter": 21,
            "verse": 85,
            "text": "و اسماعیل و ادریس و ذوالکفل را [یاد کن‌] که همگی از صابران بودند"
        },
        {
            "chapter": 21,
            "verse": 86,
            "text": "و آنان را در جوار رحمت خویش درآوردیم، که آنان از شایستگانند"
        },
        {
            "chapter": 21,
            "verse": 87,
            "text": "و ذوالنون [/ صاحب ماهی /یونس‌] را [یاد کن‌] که خشمگنانه به راه خود رفت، و گمان کرد هرگز بر او تنگ نمی‌گیریم، آنگاه در دل تاریکی ندا در داد که خدایی جز تو نیست، پاکا که تویی، من از ستمکاران بودم‌"
        },
        {
            "chapter": 21,
            "verse": 88,
            "text": "آنگاه دعای او را اجابت کردیم و او را از اندوه رهاندیم، و بدین‌سان مؤمنان را می‌رهانیم‌"
        },
        {
            "chapter": 21,
            "verse": 89,
            "text": "و زکریا را [یاد کن‌] که پروردگارش را به دعا ندا داد که پروردگارا مرا تنها مگذار، و حال آنکه تو بهترین بازماندگانی‌"
        },
        {
            "chapter": 21,
            "verse": 90,
            "text": "آنگاه دعای او را اجابت کردیم، و به او یحیی را بخشیدیم و همسرش را برای او شایسته گرداندیم، اینان به نیکوکاری می‌شتافتند، و ما را از روی امید و بیم می‌خواندند، و در برابر ما فروتن بودند"
        },
        {
            "chapter": 21,
            "verse": 91,
            "text": "و همچنین آن زن که پاکدامنی ورزید و ما از روح خویش در او دمیدیم و او و پسرش را پدیده شگرفی برای جهانیان گرداندیم‌"
        },
        {
            "chapter": 21,
            "verse": 92,
            "text": "این امت شماست که امتی یگانه است و من پروردگار شما هستم، پس مرا بپرستید"
        },
        {
            "chapter": 21,
            "verse": 93,
            "text": "ولی آنان در کار خود اختلاف یافتند، همگی‌شان به سوی ما باز می‌گردند"
        },
        {
            "chapter": 21,
            "verse": 94,
            "text": "پس هرکس که از کارهای شایسته انجام دهد و مؤمن باشد، در برابر کوشش او ناسپاسی نخواهد شد، و ما نویسنده [کار و کردار] او هستیم‌"
        },
        {
            "chapter": 21,
            "verse": 95,
            "text": "و بر اهل هر شهری که ما نابودش کردیم حرام است که بازگردند"
        },
        {
            "chapter": 21,
            "verse": 96,
            "text": "تا آنگاه که یاجوج و ماجوج رها شوند و از هر پشته‌ای بشتابند"
        },
        {
            "chapter": 21,
            "verse": 97,
            "text": "و وعده راست و درست نزدیک شود، آنگاه دیدگان کافران خیره گردد [و گویند] وای بر ما که از این حقیقت غافل بودیم، بلکه ستمگر بودیم‌"
        },
        {
            "chapter": 21,
            "verse": 98,
            "text": "[گویند] شما و آنچه به جای خداوند می‌پرستید هیزم جهنمید و شما وارد آن خواهید شد"
        },
        {
            "chapter": 21,
            "verse": 99,
            "text": "و اگر اینان خدایان حقیقی بودند، وارد آن [جهنم‌] نمی‌شدند که همه در آن جاویدانند"
        },
        {
            "chapter": 21,
            "verse": 100,
            "text": "آنان در آن فریاد دارند، و در آن [هیچ چیز] نمی‌شنوند"
        },
        {
            "chapter": 21,
            "verse": 101,
            "text": "کسانی که از ما در حق آنان نیکی مقرر شده است، آنان از آن دور داشته شوند"
        },
        {
            "chapter": 21,
            "verse": 102,
            "text": "آواز آن را نشنوند و ایشان در [بهشت‌] دلخواهشان جاویدانند"
        },
        {
            "chapter": 21,
            "verse": 103,
            "text": "بیم بزرگ آنان را اندوهگین نکند و فرشتگان به استقبال آنان آیند [و گویند] این همان روزتان است که به شما وعده داده شده بود"
        },
        {
            "chapter": 21,
            "verse": 104,
            "text": "روزی که آسمان را همچون طومار کتابها درنوردیم، همچنانکه آفرینش نخستین را آغاز کرده‌ایم، آن را باز می‌گردانیم، این وعده بر عهده ماست، و ما انجام‌دهنده آنیم‌"
        },
        {
            "chapter": 21,
            "verse": 105,
            "text": "و به راستی در زبور، پس از تورات نوشته‌ایم که زمین را بندگان شایسته من به ارث می‌برند"
        },
        {
            "chapter": 21,
            "verse": 106,
            "text": "در این برای اهل عبادت، کفایتی هست‌"
        },
        {
            "chapter": 21,
            "verse": 107,
            "text": "و ما تو را جز مایه رحمت برای جهانیان نفرستاده‌ایم‌"
        },
        {
            "chapter": 21,
            "verse": 108,
            "text": "بگو همین به من وحی می‌شود که خدای شما خدای یگانه است، پس آیا شما پذیرنده‌اید؟"
        },
        {
            "chapter": 21,
            "verse": 109,
            "text": "و اگر رویگردان شدند بگو همه‌تان را یکسان آگاه کردم، و خود نمی‌دانم که آیا آنچه به شما وعده داده شده است نزدیک است یا دور؟"
        },
        {
            "chapter": 21,
            "verse": 110,
            "text": "به راستی که او هم سخن آشکار را می‌داند و هم آنچه پنهان می‌دارید می‌داند"
        },
        {
            "chapter": 21,
            "verse": 111,
            "text": "و نمی‌دانم شاید آن آزمونی برای شما باشد، و برخورداری تا زمانی معین‌"
        },
        {
            "chapter": 21,
            "verse": 112,
            "text": "گفت پروردگارا به حق حکم فرما، و پروردگار ما که خدای رحمان است در آنچه می‌گویید مددکار [ما]ست‌"
        },
        {
            "chapter": 22,
            "verse": 1,
            "text": "هان ای مردم از پروردگارتان پروا کنید، که زلزله قیامت چیزی سهمگین است‌"
        },
        {
            "chapter": 22,
            "verse": 2,
            "text": "روزی که در آن بینید هر زن شیردهنده‌ای از نوزاد شیری‌اش غافل شود، و هر زن آبستنی [بی‌اختیار] وضع حمل کند و مردمان را مست بینی، و حال آنکه مست نباشند، ولی عذاب الهی سخت و سنگین است‌"
        },
        {
            "chapter": 22,
            "verse": 3,
            "text": "و از مردمان کسی هست که درباره خداوند بدون دانش مجادله می‌کند و از هر شیطان سرکشی پیروی می‌کند"
        },
        {
            "chapter": 22,
            "verse": 4,
            "text": "بر او مقرر شده است که هرکس او را دوست گیرد، او گمراهش می‌کند و به عذاب آتش جهنم می‌کشاند"
        },
        {
            "chapter": 22,
            "verse": 5,
            "text": "هان ای مردم اگر درباره رستاخیز شک و شبهه دارید، بدانید که ما شما را از خاک، سپس از نطفه، سپس از خون بسته، سپس گوشت پاره شکل یافته و شکل نیافته آفریده‌ایم تا [حقیقت را] برای شما هویدا کنیم، و هر چه را بخواهیم تا زمانی معین در رحمها قرار می‌دهیم، سپس شما را که کودکی شده‌اید [از شکم مادر] بیرون می‌آوریم که به کمال بلوغتان برسید، و بعضی از شما جانشان گرفته می‌شود، و بعضی به حد اعلای فرتوتی بازبرده شود، چندانکه پس از دانستن [بسیاری چیزها] چیزی نداند، و زمین را پژمرده بینی، آنگاه چون بر آن آب [باران‌] فرو فرستیم، جنبش یابد و رشد کند، و چه بسیار از گونه‌های خرم برویاند"
        },
        {
            "chapter": 22,
            "verse": 6,
            "text": "این از آن است که خداوند بر حق است و او مردگان را زنده می‌کند و او بر هر کاری تواناست‌"
        },
        {
            "chapter": 22,
            "verse": 7,
            "text": "و اینکه قیامت آمدنی است [و] در آن شکی نیست و خداوند کسانی را که در گورها خفته‌اند، بر می‌انگیزد"
        },
        {
            "chapter": 22,
            "verse": 8,
            "text": "و از مردمان کسی هست که درباره خداوند بدون دانش و بدون رهنمود و بدون کتابی روشنگر مجادله می‌کند"
        },
        {
            "chapter": 22,
            "verse": 9,
            "text": "پهلو به تکبر بگرداند تا [مردمان را] از راه خدا گمراه کند در دنیا خفت و خواری دارد و در روز قیامت عذاب آتش را به او می‌چشانیم‌"
        },
        {
            "chapter": 22,
            "verse": 10,
            "text": "[این به خاطر کار و کردار پیشین توست، و گرنه‌] خداوند هرگز در حق بندگان ستمگر نیست‌"
        },
        {
            "chapter": 22,
            "verse": 11,
            "text": "و از مردم کسی هست که خداوند را با دودلی می‌پرستد، پس اگر خیری به او برسد، دلش به آن آرام گیرد، و اگر رنجی به او رسد رویگردان شود، در دنیا و آخرت زیانکار شده است، این همان زیانکاری آشکار است‌"
        },
        {
            "chapter": 22,
            "verse": 12,
            "text": "به جای خداوند چیزی به دعا خواند که نه زیانی به او می‌رساند و نه سودی، این همان گمراهی دور و دراز است‌"
        },
        {
            "chapter": 22,
            "verse": 13,
            "text": "کسی را به دعا می‌خواند که زیانش محتمل‌تر است از سودش، بد یار و بد دمسازی است‌"
        },
        {
            "chapter": 22,
            "verse": 14,
            "text": "بی‌گمان خداوند کسانی را که ایمان آورده‌اند و کارهای شایسته کرده‌اند، به باغهایی درمی‌آورد که جویباران از فرو دست آن جاری است، بی‌گمان خداوند هرچه خواهد همان تواند کرد"
        },
        {
            "chapter": 22,
            "verse": 15,
            "text": "هرکس گمان می‌برد که خداوند هرگز او [پیامبر] را در دنیا و آخرت یاری نمی‌کند، ریسمانی به سقف خانه‌[اش‌] ببندد [و به گردن اندازد] سپس [آن یا نفس خود را] ببرد و بنگرد آیا این تدبیر او مایه خشمش را از بین می‌برد؟"
        },
        {
            "chapter": 22,
            "verse": 16,
            "text": "و بدین‌سان آن را به صورت آیاتی روشنگر فرو فرستادیم و خداوند هر که را خواهد هدایت کند"
        },
        {
            "chapter": 22,
            "verse": 17,
            "text": "همانا خداوند در میان مؤمنان و یهودیان و صابئین و مسیحیان و مجوس و مشرکان در روز قیامت داوری خواهد کرد، بی‌گمان خداوند بر همه چیز گواه است‌"
        },
        {
            "chapter": 22,
            "verse": 18,
            "text": "آیا نیندیشیده‌ای که هر که در آسمانها و زمین است و خورشید و ماه و ستارگان و کوهها و درختان و جانوران و بسیاری از مردم، بر خداوند سجده می‌برند، و بسیاری هم هستند که عذاب بر آنان محقق شده است، و هرکس که خداوند خوارش بدارد، گرامی دارنده‌ای ندارد، که خداوند هرچه خواهد همان تواند کرد"
        },
        {
            "chapter": 22,
            "verse": 19,
            "text": "اینان حریفانی هستند که در حق پروردگارشان مجادله کرده‌اند، اما کسانی که کفرورزیده‌اند، بر بالای آنان جامه‌هایی از آتش بریده‌اند [و] از بالای سرهایشان آب جوش ریخته شود"
        },
        {
            "chapter": 22,
            "verse": 20,
            "text": "که آنچه در درونشان هست و پوستهایشان به آن گداخته می‌شود"
        },
        {
            "chapter": 22,
            "verse": 21,
            "text": "و گرزهای آهنینی برای آنان [مهیا] هست‌"
        },
        {
            "chapter": 22,
            "verse": 22,
            "text": "هر بار که بخواهند از شدت اندوه از آن [جهنم‌] بیرون روند، به آن بازگردانده شوند [و گویند] عذاب آتش را بچشید"
        },
        {
            "chapter": 22,
            "verse": 23,
            "text": "بی‌گمان خداوند کسانی را که ایمان آورده‌اند و کارهای شایسته کرده‌اند، به باغهایی درمی‌آورد که جویباران از فرودست آن جاری است، در آنجا به دستبندهایی زرین و نیز مروارید آراسته شوند، و لباسشان در آنجا ابریشم است‌"
        },
        {
            "chapter": 22,
            "verse": 24,
            "text": "و به سخن پاکیزه و راه خداوند ستوده رهنمون شوند"
        },
        {
            "chapter": 22,
            "verse": 25,
            "text": "کسانی که کفر ورزیده و [مردم را] از راه خدا و مسجدالحرام -که آن را برای مردم اعم از مقیم و مسافر بیابانی نهاده‌ایمباز داشته‌اند [آنان را به عذابی دردناک دچار می‌کنیم‌]، و هرکس در آن از سر ستمگری آهنگ کژروی کند، به او عذابی دردناک می‌چشانیم‌"
        },
        {
            "chapter": 22,
            "verse": 26,
            "text": "و چنین بود که برای ابراهیم جایگاه خانه کعبه را معین کردیم [و گفتیم‌] که برای من هیچ‌گونه شریک میاور و خانه‌ام را برای غریبان و مقیمان و نمازگزاران پاکیزه بدار"
        },
        {
            "chapter": 22,
            "verse": 27,
            "text": "و در میان مردم برای حج ندا در ده که پیاده و سوار بر هر شتر لاغری -که از هر راه دوری می‌آیندرو به سوی تو آورند"
        },
        {
            "chapter": 22,
            "verse": 28,
            "text": "تا در منافعی که برای آنان هست حضور داشته باشند، و نام خداوند را در روزهای معین بر چارپایان زبان بسته‌ای که روزیشان داده‌ایم، ببرند [و قربانی کنند]، آنگاه از آن بخورید و به درمانده بینوا هم بخورانید"
        },
        {
            "chapter": 22,
            "verse": 29,
            "text": "آنگاه باید آلایشهایشان را بزدایند و نذرهایشان را وفا کنند و پیرامون بیت‌العتیق طواف کنند"
        },
        {
            "chapter": 22,
            "verse": 30,
            "text": "چنین است و هرکس شعائر الهی را بزرگ بشمارد، برایش در نزد پروردگارش بهتر است، و بر شما همه چارپایان جز آنچه [حرمت آن‌] بر شما خوانده شده است، حلال است، پس از پلیدی بتها پرهیز کنید، و نیز از شهادت دروغ پرهیز کنید"
        },
        {
            "chapter": 22,
            "verse": 31,
            "text": "برای خداوند پاکدین باشید و به او شرک نورزید، و هرکس به خداوند شرک ورزد، گویی از آسمان درافتاده و پرنده‌ای او را در ربوده، یا باد او را به جایی دوردست درانداخته است‌"
        },
        {
            "chapter": 22,
            "verse": 32,
            "text": "چنین است و هرکس شعائر الهی را بزرگ شمارد، آن از پروا و پرهیز دلهاست‌"
        },
        {
            "chapter": 22,
            "verse": 33,
            "text": "در آنها تا زمانی معین برای شما سودهایی هست، آنگاه بازگشتگاه آن بیت‌العتیق است‌"
        },
        {
            "chapter": 22,
            "verse": 34,
            "text": "و برای هر امتی قربانی‌ای معین داشته‌ایم تا نام خدا را، [به هنگام ذبح‌] بر چارپایان زبان بسته‌ای که روزیشان کرده‌ایم، ببرند، آری خدای شما خدای یگانه است، در برابر او تسلیم باشید، و به فروتنان بشارت ده‌"
        },
        {
            "chapter": 22,
            "verse": 35,
            "text": "همان کسانی که چون یاد خدا به میان آید، دلهایشان خشیت گیرد، و نیز کسانی که بر مصائبشان شکیبایی می‌ورزند، و برپا دارندگان نماز و کسانی که از آنچه روزیشان داده‌ایم می‌بخشند"
        },
        {
            "chapter": 22,
            "verse": 36,
            "text": "و [قربانی‌] شتران درشت اندام را برای شما از شعائر الهی گردانده‌ایم، برای شما در آن خیری هست، پس در حالی که به صف و برپا ایستاده‌اند، نام خداوند را بر آنها ببرید [و قربانی کنید] و چون پهلوهایشان به خاک رسید [و بدنشان سرد شد] از آن بخورید، و به فقیر غیر سائل و سائل نیز بخورانید، بدین‌سان آنها را برای شما رام کرده‌ایم، باشد که سپاس بگزارید"
        },
        {
            "chapter": 22,
            "verse": 37,
            "text": "گوشتهای آنها و خونهایشان هرگز به خداوند نمی‌رسد، بلکه پرهیزگاری شما به رضای او نایل می‌گردد، بدین‌سان آنها را برای شما رام کرده‌ایم تا خداوند را به خاطر آنکه راهنمایی‌تان کرده است، تکبیر گویید، و به نیکوکاران بشارت ده‌"
        },
        {
            "chapter": 22,
            "verse": 38,
            "text": "بی‌گمان خداوند از مؤمنان دفاع می‌کند، بی‌گمان خداوند هیچ خیانتگر ناسپاسی را دوست ندارد"
        },
        {
            "chapter": 22,
            "verse": 39,
            "text": "به کسانی [از مؤمنان‌] که [مشرکان‌] با آنان کارزار کرده‌اند، رخصت جهاد داده شده است، چرا که ستم دیده‌اند، و خداوند بر یاری دادن آنان تواناست‌"
        },
        {
            "chapter": 22,
            "verse": 40,
            "text": "همان کسانی که از خانه و کاشانه‌شان به ناحق رانده شده‌اند، و جز این نبوده که گفته‌اند خداوند پروردگار ماست، و اگر خداوند بعضی از مردم را به دست بعضی دیگر دفع نمی‌کرد، هم صومعه‌های راهبان و هم معابد [مسیحیان‌] و هم عبادتگاهها[ی یهودیان‌] و هم مساجد [مسلمانان‌] که نام خداوند در آنها بسیار یاد می‌شود، ویران می‌گردید، و خداوند هرکس را که دینش را یاری کند، یاری می‌دهد، که خداوند توانای پیروزمند است‌"
        },
        {
            "chapter": 22,
            "verse": 41,
            "text": "کسانی که چون در این سرزمین توانایشان دهیم، نماز را برپا می‌دارند و زکات را می‌پردازند، و امر به معروف و نهی از منکر می‌کنند، و سرانجام کارها با خداوند است‌"
        },
        {
            "chapter": 22,
            "verse": 42,
            "text": "و اگر تو را دروغگو انگاشتند بدان که قوم نوح و عاد و ثمود هم [پیامبرانشان را] دروغگو انگاشتند"
        },
        {
            "chapter": 22,
            "verse": 43,
            "text": "همچنین قوم ابراهیم و قوم لوط"
        },
        {
            "chapter": 22,
            "verse": 44,
            "text": "و اهل مدین، و نیز موسی با تکذیب مواجه شد، آنگاه به کافران مهلت و میدان دادم، سپس فروگرفتمشان، بنگر که عقاب من چگونه بوده است‌"
        },
        {
            "chapter": 22,
            "verse": 45,
            "text": "و چه بسیار شهرها را که چون [مردمش‌] ستمکار بود، نابود کردیم، و سقفها و دیوارهایش فروریخته است، و چه بسیار چاها که بی‌رونق مانده، و نیز چه بسیار قصر استوار و سر به فلک کشیده‌"
        },
        {
            "chapter": 22,
            "verse": 46,
            "text": "آیا در زمین گردش نکرده‌اند تا دلهایی داشته باشند که با آن بیندیشند یا گوشهایی که با آن [حق را] بشنوند، آری [فقط] دیدگان نیست که نابینا می‌شود، بلکه دلهایی که در سینه‌ها هست هم نابینا می‌گردد"
        },
        {
            "chapter": 22,
            "verse": 47,
            "text": "و از تو عذاب را به شتاب می‌خواهند و حال آنکه خداوند هرگز در وعده‌اش خلاف نمی‌کند، و یک روز به حساب پروردگارت برابر با هزار سال است از آن دست که شما می‌شمارید"
        },
        {
            "chapter": 22,
            "verse": 48,
            "text": "و چه بسیار [اهل‌] شهرها که به آنان مهلت و میدان دادم در حالی که ستمگر بودند، سپس فروگرفتمشان، و سیر و سرانجام به سوی من است‌"
        },
        {
            "chapter": 22,
            "verse": 49,
            "text": "بگو ای مردم من برای شما هشداردهنده‌ای آشکارم‌"
        },
        {
            "chapter": 22,
            "verse": 50,
            "text": "بدانید کسانی که ایمان آورده‌اند و کارهای شایسته کرده‌اند از آمرزش و روزی نیک برخوردارند"
        },
        {
            "chapter": 22,
            "verse": 51,
            "text": "و کسانی که در [رد و انکار] آیات ما مقابله کنان [و بی‌حاصل‌] می‌کوشند، اینان دوزخی‌اند"
        },
        {
            "chapter": 22,
            "verse": 52,
            "text": "و پیش از تو هیچ رسول یا نبی نفرستادیم مگر آنکه چون قرائت [وحی را] آغاز کرد، شیطان در خواندن او اخلال می‌کرد، آنگاه خداوند اثر القای شیطان را می‌زداید، و سپس آیات خویش را استوار می‌دارد و خداوند دانای فرزانه است‌"
        },
        {
            "chapter": 22,
            "verse": 53,
            "text": "تا [بدین وسیله‌] خداوند القای شیطان را مایه آزمون بیماردلان و سختدلان بگرداند، و بی‌گمان ستمکاران در ستیزه‌ای دور و درازند"
        },
        {
            "chapter": 22,
            "verse": 54,
            "text": "و تا دانش‌یافتگان [راستین‌] بدانند که آن حق و از سوی پروردگار توست، و به آن ایمان آورند و دلهایشان در برابر آن خاشع شود، و بی‌گمان خداوند رهنمای مؤمنان به راه راست است‌"
        },
        {
            "chapter": 22,
            "verse": 55,
            "text": "و کافران همچنان از آن در شک هستند، تا آنکه قیامت ناگاه فرارسدشان، یا عذاب روزی [سهمگین و] سترون گریبانگیرشان شود"
        },
        {
            "chapter": 22,
            "verse": 56,
            "text": "در چنین روزی فرمانروایی خاص خداوند است که میان آنان داوری می‌کند، آنگاه کسانی که ایمان آورده‌اند و کارهای شایسته کرده‌اند، در باغهای بهشتی پرناز و نعمت‌اند"
        },
        {
            "chapter": 22,
            "verse": 57,
            "text": "و کسانی که کفر ورزیده‌اند و آیات ما را دروغ انگاشته‌اند، اینان عذابی خوارکننده [در پیش‌] دارند"
        },
        {
            "chapter": 22,
            "verse": 58,
            "text": "و کسانی که در راه خدا هجرت کرده‌اند، سپس کشته شده، یا در گذشته‌اند، بی‌گمان خداوند آنان را از روزی نیکو برخوردار می‌سازد، و بی‌گمان خداوند بهترین روزی‌دهندگان است‌"
        },
        {
            "chapter": 22,
            "verse": 59,
            "text": "بی‌شک آنان را به جایگاهی که آن را می‌پسندند درآورد، و به راستی خداوند دانای بردبار است‌"
        },
        {
            "chapter": 22,
            "verse": 60,
            "text": "آری و کسی که همانند عقابی که دیده است، [بر دیگران‌] عقاب روا دارد، سپس بر او ستم رود، خداوند او را یاری می‌دهد که بی‌گمان خداوند بخشاینده آمرزگار است‌"
        },
        {
            "chapter": 22,
            "verse": 61,
            "text": "این از آن است که خداوند از شب می‌کاهد و بر روز می‌افزاید، و از روز می‌کاهد و بر شب می‌افزاید، و بی‌گمان خداوند شنوای بیناست‌"
        },
        {
            "chapter": 22,
            "verse": 62,
            "text": "این از آن است که خداوند بر حق است، و آنچه به جای او می‌پرستند باطل است، و همانا خداوند بلندمرتبه و بزرگ است‌"
        },
        {
            "chapter": 22,
            "verse": 63,
            "text": "آیا نیندیشیده‌ای که خداوند از آسمان آبی فرو فرستاد، آنگاه زمین سبز و خرم گردید، بی‌گمان خداوند باریک‌بین و آگاه است‌"
        },
        {
            "chapter": 22,
            "verse": 64,
            "text": "آنچه در آسمانها و آنچه در زمین است از آن اوست، و بی‌گمان خداوند بی‌نیاز ستوده است‌"
        },
        {
            "chapter": 22,
            "verse": 65,
            "text": "آیا نیندیشیده‌ای که خداوند آنچه در زمین است و کشتیها را که در دریا به فرمان او روانند، برای شما رام کرد، و او [اجرام‌] آسمان را نگاه می‌دارد که بر زمین نیفتد، مگر به اذن او، بی‌گمان خداوند به مردم رئوف مهربان است‌"
        },
        {
            "chapter": 22,
            "verse": 66,
            "text": "و اوست کسی که شما را زنده کرد، سپس شما را می‌میراند، آنگاه دوباره زنده‌تان می‌دارد، بی‌گمان انسان ناسپاس است‌"
        },
        {
            "chapter": 22,
            "verse": 67,
            "text": "هر امتی را شریعتی مقرر داشته‌ایم که ایشان متمسک به آنند، پس نباید که با تو در این امر ستیزه کنند، و به راه پروردگارت بخوان، که تو بر طریق هدایتی مستقیم هستی‌"
        },
        {
            "chapter": 22,
            "verse": 68,
            "text": "و اگر با تو مجادله کردند بگو خداوند به آنچه می‌کنید داناتر است‌"
        },
        {
            "chapter": 22,
            "verse": 69,
            "text": "خداوند در میان شما، در آنچه اختلاف داشتید، در روز قیامت داوری می‌کند"
        },
        {
            "chapter": 22,
            "verse": 70,
            "text": "آیا نمی‌دانی که خداوند آنچه در آسمان و زمین است می‌داند، که اینها در کتابی [مسطور] است، بی‌گمان این امر بر خداوند آسان است‌"
        },
        {
            "chapter": 22,
            "verse": 71,
            "text": "و به جای خداوند چیزی را می‌پرستند که درباره آن برهانی نازل نکرده است، و چیزی را [می‌پرستند] که به آن علم ندارند، و ستمکاران [مشرک‌] یاوری ندارند"
        },
        {
            "chapter": 22,
            "verse": 72,
            "text": "و چون آیات روشنگر ما را بر آنان بخوانند، در چهره‌های کفرپیشگان [نشان‌] ناخوشایندی می‌بینی، نزدیک است که به کسانی که آیات ما را بر آنان می‌خوانند حمله برند، بگو آیا به از این بدتری [که در کمین شماست‌] آگاهتان کنم؟ آن آتش دوزخ است که خداوند به کافران وعده‌اش را داده است، و بد سرانجامی است‌"
        },
        {
            "chapter": 22,
            "verse": 73,
            "text": "ای مردم مثلی زده می‌شود که به آن گوش فرادهید کسانی که به جای خداوند می‌پرستید، اگر هم دست یکی کنند، هرگز مگسی را هم نتوانند آفرید، و اگر مگس چیزی از آنان برباید، نمی‌توانند آن را از او بازپس گیرند، هم پرستنده و هم پرستیده ناتوانند"
        },
        {
            "chapter": 22,
            "verse": 74,
            "text": "خداوند را چنانکه سزاوار ارج اوست، ارج نگذاشتند، بی‌گمان خداوند توانای پیروزمند است‌"
        },
        {
            "chapter": 22,
            "verse": 75,
            "text": "خداوند از میان فرشتگان و مردمان، پیامبرانی برمی‌گزیند، بی‌گمان خداوند شنوای بیناست‌"
        },
        {
            "chapter": 22,
            "verse": 76,
            "text": "هرچه پیش روی آنان و پشت‌سرشان است، می‌داند، و همه کارها به خداوند بازگردانده می‌شود"
        },
        {
            "chapter": 22,
            "verse": 77,
            "text": "ای مؤمنان به رکوع و سجود [/نماز] بپردازید و پروردگارتان را بپرستید، و نیکی کنید، باشد که رستگار شوید"
        },
        {
            "chapter": 22,
            "verse": 78,
            "text": "و در راه خدا چنانکه سزاوار جهاد اوست جهاد کنید، او شما را برگزیده است و برای شما در دینتان محظوری قرار نداده است، که آیین پدرتان ابراهیم است، همو که شما را از پیش مسلمان نامید، و در این [کتاب‌] هم [مسلمان نامیده شده‌اید]، تا سرانجام پیامبر گواه بر شما و شما گواه بر مردمان باشید، پس نماز برپا دارید و زکات بدهید و به خداوند پناه برید، او سرور شماست، چه نیکو سروری و چه نیکو یاوری‌"
        }
    ]
}