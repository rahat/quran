{
    "chapter": [
        {
            "chapter": 24,
            "verse": 1,
            "text": "(Jalakweji ni) Sura jatujitulwisye ni kuwikamo malamusi, soni tutulwisyemo ma Aya gakupikanika kuti jenumanja m’be wakumbuchila"
        },
        {
            "chapter": 24,
            "verse": 2,
            "text": "Jwankongwe jwachigwagwa ni jwannume jwachikululu basi jenumanja munnyesyani jwalijose mwa jamanjao mipichi jakwana lichila , soni chikantesya chanasa ligongo lyawawilio pa (kupitisya) dini ja Allah (malamusi galamwile pa wanyao), nam’baga jenumanja nkunkulupililaga Allah ni Lisiku Lyambesi. Soni likuga lya wakulupilila lilolele ilagasyo yaoyo"
        },
        {
            "chapter": 24,
            "verse": 3,
            "text": "Jwannume jwachikululu jwangalombela ikaweje jwankongwe jwachigwagwa (n’jakwe) kapena jwakuwanganya (Allah ni isanamu), nombenajo jwankongwe jwachigwagwa jwangalombedwa ikaweje ni jwannume jwachikululu (n’jakwe) kapena jwakuwanganya (Allah ni isanamu), ni iwele haraam yalakweyo kwa wakulupilila"
        },
        {
            "chapter": 24,
            "verse": 4,
            "text": "Sano awala waakwalambuchisya ugoni achimmasyeto wakuligosa, kaneko ni nganaika nasyo mboni ncheche, basi mwanyesyani mipichi makumi nsano nagatatu , soni ngasiwwukunda umboni wao mpaka kalakala, soni wanganyao niwali wakunyosya"
        },
        {
            "chapter": 24,
            "verse": 5,
            "text": "Ikaweje awala watesile toba panyuma pa yalakweyo ni kolosya (itendo yao), basi chisimu Allah ni Jwakululuka kusyene, Jwachanasa channope"
        },
        {
            "chapter": 24,
            "verse": 6,
            "text": "Sano awala waakwalambuchisyaga ugoni achiwammakwao, ni nganakola mboni ikaweje achimisyene, basi umboni wa jumojwao ni maumboni gakwana ncheche (gatapeleche) pakunnumbila Allah, kuti chisimu jwalakwejo juli mwa akuwecheta yakuona"
        },
        {
            "chapter": 24,
            "verse": 7,
            "text": "Sano (umboni) wansano (julumbile) kuti malweso ga Allah gawe pa jwalakwejo najuwaga juli mwa akulambusya"
        },
        {
            "chapter": 24,
            "verse": 8,
            "text": "Sano (jwammasyeto) chijutyosyeledwe ilagasyo (yakusomedwa maganga mpaka kuwa) naga juli jupeleche maumboni gakwana ncheche pakunnumbila Allah kuti chisimu walakweo (wankwakweo) ali mwa akulambusya"
        },
        {
            "chapter": 24,
            "verse": 9,
            "text": "Sano (umboni) wansano (julumbile) kuti gasabu ja Allah jiwe pa jwalakwe (jwammasyetojo) nawaga (wankwakweo) ali mwa akuwecheta yakuona"
        },
        {
            "chapter": 24,
            "verse": 10,
            "text": "Soni (jenumanja nkalasile) ungawaga umbone wa Allah pa jenumanja ni chanasa Chakwe, ni kuti soni Allah ni Jwakupochela nnope toba, Jwalunda lwakusokoka"
        },
        {
            "chapter": 24,
            "verse": 11,
            "text": "Chisimu awala waiche nao unami (wakwalambuchisya ugoni mama Aisha رضي الله عنهم wankwakwe Muhammadi ﷺ) uli nkutula wa mwa jenumanja. Ngasiyyiganichisya yalakweyo kuti ili yakusakala kukwenu, nambo yalakweyo ili yambone kukwenu. Akwete kupata mundu jwalijose mwajamanjao sambi syapanganyisye. Sano ajula jwalitwichile ntambala wekulungwa wayalakweyo mwa wanyao, yakwe ichiwa ilagasyo yekulungwa nnope"
        },
        {
            "chapter": 24,
            "verse": 12,
            "text": "Nambi uli pandema jamwajipikene (abaliji) wakulupilila wachilume ni wachikongwe nganiwaganichisya achimijao yambone, ni kuwecheta kuti: “Walakweu ni unami wakuonechela?”"
        },
        {
            "chapter": 24,
            "verse": 13,
            "text": "Nambi uli nganaika nasyo mboni ncheche? Sano pandema janti nganaika nasyo mboni, basi nikuti wanganyao kwa Allah ali waunami"
        },
        {
            "chapter": 24,
            "verse": 14,
            "text": "Soni ungawaga umbone wa Allah pa jenumanja ni chanasa Chakwe pa duniya ni ku Akhera, ingankwaiye ilagasyo yekulungwa nnope pa yamwaliji nkuijijilichila"
        },
        {
            "chapter": 24,
            "verse": 15,
            "text": "Ndema jamwaliji nkuupochelangana (unamio) ni ndimi syenu, ni kuwechetaga ni ngamwa syenu yanganinkola nayo umanyilisi, ni mwaiganichisyaga kuti yamwana kutendaga yalakweyo kwa Allah ili yekulungwa nnope"
        },
        {
            "chapter": 24,
            "verse": 16,
            "text": "Nambi uli soni pandema jamwajipikene (abaliji) nganim’becheta kuti: “Ngaikuwa yakuwajilwa kukwetu kuti tuwecheteje yalakweyi, kuswejela ni Kwenu (Mmwe Ambuje)! Awu ni unami wekulungwa nnope.”"
        },
        {
            "chapter": 24,
            "verse": 17,
            "text": "Allah akun’jamuka kuti ngasim’bujauja soni kutenda yanti mpela yele mpaka kalakala nam’baga jenumanja n’di wakulupilila (kusyene)"
        },
        {
            "chapter": 24,
            "verse": 18,
            "text": "Soni Allah akusalichisya kukwenu ma Aya, soni Allah ni Jwakumanyilila nnope, Jwalunda lwakusokoka"
        },
        {
            "chapter": 24,
            "verse": 19,
            "text": "Chisimu awala waakunonyelwa kuti yausakwa ijenele mu wandu wakulupilile, akwete kupata wanganyao ilagasyo yakupoteka nnope paduniya ni ku Akhera, sano Allah ni jwaakumanyilila, nambo wanganyammwe ngankumanyilila"
        },
        {
            "chapter": 24,
            "verse": 20,
            "text": "Soni (angampele ilagasyo mwachitema) ungawaga umbone wa Allah pa jenumanja ni chanasa Chakwe, ni kuti Allah ni Mpole nnope, Jwachanasa channope"
        },
        {
            "chapter": 24,
            "verse": 21,
            "text": "E jenumanja wankulupilile! Ngasinkuyaga sajo sya shetani, sano jwatakuye sajo sya shetani, basi (tasokonechele), chisimu jwalakwe akuchisyaga yausakwa ni yangalumbana. Soni ungawaga umbone wa Allah pa jenumanja ni chanasa Chakwe, nga nganaswejela mwa jenumanja jwalijose mpaka kalakala, nambo kuti Allah akunswejesyaga jwansachile, soni Allah ni Jwakupikanichisya, Jwakumanyilila nnope"
        },
        {
            "chapter": 24,
            "verse": 22,
            "text": "Soni achimisyene ukoto mwa jenumanja ni kusimana chenene (pa chipanje) akalumbila yakuleka kwapa (chikamuchisyo) waulongo, wakulaga ni akusama petala lya Allah, nambo akululuche ni kuipwanyila (yalakweyo). Ana ngankunonyelwa yanti Allah ankululuchile wanganyammwe? Sano Allah ni Jwakululuka kusyene, Jwachanasa channope"
        },
        {
            "chapter": 24,
            "verse": 23,
            "text": "Chisimu awala waakwalambuchisya ugoni achimmasyeto wakuligosa, wangali nganisyo (syaugoni), wakulupilila, alweeseedwe pa duniya ni ku Akhera kwakwe, soni akwete kupata wanganyao ilagasyo yekulungwa nnope"
        },
        {
            "chapter": 24,
            "verse": 24,
            "text": "Lisiku lyasichitendela umboni ndimi syao, makono gao ni ngongolo syao pa yawaliji nkutenda"
        },
        {
            "chapter": 24,
            "verse": 25,
            "text": "Lyele lisikulyo Allah tachalipila wanganyao mwakwana malipilo gao gasyesyene, ni tachimanyilila soni kuti Allah ni Jwakuona kwakuonechela"
        },
        {
            "chapter": 24,
            "verse": 26,
            "text": "Achakongwe wangalumbana akuwajilwa kuwa wa achalume wangalumbana, nombe achalume wangalumbana akuwajilwa kola achakongwe wangalumbana, sano achakongwe wambone akuwajilwa kuwa wa achalume wambone, nombe achalume wambone akuwajilwa kola achakongwe wambone, wele wanyao (achalume ni achakongwe wamboneo) awambasidwe ku agala (malowe gakunyalaya) gaakuwecheta (wandu). Akwete kupata wanganyao chikululuko kwisa soni lisiki lyakuchimbichika (lya ku Mbepo)"
        },
        {
            "chapter": 24,
            "verse": 27,
            "text": "E jenumanja wankulupilile! Kasin’jinjilaga m’majumba ganganigawa majumba genu, ni ikaweje n’di mpoposisye kaje ni kwapa salamu achimisyene majumbago, yalakweyo ni yaili yambone kukwenu kuti m’be wakumbuchila (umbone wa yalakweyo ni nyyitendeje)"
        },
        {
            "chapter": 24,
            "verse": 28,
            "text": "Sano naga nkansimana jwalijose mwalakwemo basi nkajinjila mpaka n’di mpedwile lusa. Soni naga nsalilidwe kuti: “Ujilani.” Basi ujaani, yalakweyo ni yakuswejela nnope kukwenu. Soni Allah ichindu yankutenda awele Jwaimanya chenene"
        },
        {
            "chapter": 24,
            "verse": 29,
            "text": "Chipawe pangali ulemwa kukwenu kwinjila majumba gangali waakutama, mwalakwemo nimuli mwana yakunkamuchisya yenu. Sano Allah ni akumanyilila yankulosya palangulangu ni yankusisa"
        },
        {
            "chapter": 24,
            "verse": 30,
            "text": "Mwasalilani wakulupilila wachilume kuti atetewasyeje meso gao (pangalola yakanyisyidwa), ni kuti soni augoseje utukani wao. Yalakweyo niyaili yakuswejela nnope kukwao. Chisimu Allah ni Nkusimanya abali syosope sya yaakutenda"
        },
        {
            "chapter": 24,
            "verse": 31,
            "text": "Mwasalilani soni wakulupilila wachikongwe kuti atetewasyeje meso gao (pangalola yakanyisyidwa), ni kuti soni augoseje utukani wao. Soni ngasalosyaga (papaswela) ipeto yao ikaweje yaionechele muyalakweyo (mpela ngope ni magasa), ni aliunichileje mipango jao pachanya pa mitwe, ngosi ni idali yao, soni ngasalosya ipeto yao ikaweje kwa achiwammakwao, kapena achatati wao, kapena achakwegwao wachilume, kapena wanache wao wachilume, kapena wanache wachilume wa achiwammakwao, kapena achachimwene wao, kapena wanache wachilume wa achachimwene wao, kapena wanache wachilume wa achalumbu wao, kapena achakongwe achimijao (wachisilamu), kapena waapatidwe ni makono gao gakun’dyo (mateeka), kapena wakuya (wakwatumichila achakongwe) wali achalume (wachekulupe) wangali chisako (chakwasaka achakongweo), kapena wanache wachilume wanganaukopochele utukani wa achakongwe. Soni akasaputasyaga (pasi) ngongolo syao kuti imanyukuche yaakusisa mu ipeto yao. Sano tendani toba kwa Allah wosopewene jenumanja wakulupilila kuti m’be wakupunda"
        },
        {
            "chapter": 24,
            "verse": 32,
            "text": "Soni galombesyani mauli ga mwa jenumanja (alukosyo) kwisa soni wali wambone mwa achikapolo wenu wachilume ni achikapolo wenu wachikongwe, naawaga wakulaga Allah tiwasichilisye kuumila mu ukoto Wakwe. Sano Allah ni Jwakwanila kusyene (ku iwumbe Yakwe), Jwakumanyilila nnope"
        },
        {
            "chapter": 24,
            "verse": 33,
            "text": "Soni aligose (ku yansese) awala wangakupata yakulombelela mpaka Allah wasichilisye kuumila mu ukoto Wakwe. Sano awala waakusachilila kulembeledwa (ulukosyo) mwa awala wagapatile makono genu gakun’dyo (achikapolo wachilume ni wachikongwe), basi mwalembelani (kuti aliombole) nam’baga jenumanja nkuumanyilila umbone uliose mwa wanganyao, soni mwapani wanganyao mu chipanje cha Allah achila champele. Soni ngasin’gakanganichisya mateeka genu kutenda chigwagwa galakwe gali nkusaka kuligosa kuti mpate ichindu yakumala ya umi waduniya. Sano jwatagakanganichisye (mateekago), basi chisimu Allah panyuma pagakanganichisya juli Jwakululuka kusyene (mwanti tagakululuchile matekago ligongo gatekanganisyidwa), Jwachanasa channope (tagatendele chanasa)"
        },
        {
            "chapter": 24,
            "verse": 34,
            "text": "Soni chisimu pamasile patutulwisye kukwenu ma Aya gakusalichisya, ni chilandanyo cha awala wawapite paujo penu, kwisa soni chamuko kwa wakun’jogopa (Allah)"
        },
        {
            "chapter": 24,
            "verse": 35,
            "text": "Allah ni Nkulangusya kumawunde ni petaka. Chilandanyo cha lilanguka Lyakwe (muntima mwa mundu jwakulupilila) chili chisawu chango (chipowo cha pepupa) chachiwichidwe nkati mwakwemo nyali, nyalijo jili mwigalasi, ligalasilyo lili mpela ndondwa jakumelemenda, (nyalijo ni) jikolesyedwa (ni mauta gakuumila) ku chitela chaupile cha nzaituni, wanganiuwa upande wakundawi kapena wakwigulo (ukum’balilaga lyuwa nnope ndawi syosope kutandila pakopoka mpaka pakapila, kwaligongo lyele mauta gakwe gali gambone nnope), mauta gakwe gakusigalaga panandi kuti gakoposye lilanguka namuno moto nkaniugakwaye. Lilanguka pachanya pa lilanguka! Allah akun’jongolelaga ku lilanguka Lyakwe jwansachile. Sano Allah ni akupeleka ilandanyo kwa wandu. Soni Allah chindu chilichose awele Jwachimanya chenene"
        },
        {
            "chapter": 24,
            "verse": 36,
            "text": "M’majumba (misikiti) gaachisisye Allah kuti ganyakulidwe (pakugaswejesya ni kugachimbichisya) ni kuti likolanjidwejemo Lina Lyakwe; akunswejesyaga Jwalakwe (Allah) mwalakwemo kundawi ni kwigulo"
        },
        {
            "chapter": 24,
            "verse": 37,
            "text": "Achalume, wangakukwapaga chipaka kusuma ni kusumisya (malonda) chakulechela kunkumbuchila Allah (muntima ni palulimi), ni kwimika Swala mwakolosya nambo soni kutola Zaka, akasalijogopaga Lisiku lyajichigalaukagalauka mitima mulyalakwelyo ni meso, (ligongo lyakogoya nnope kwa ipotesi yakwe)"
        },
        {
            "chapter": 24,
            "verse": 38,
            "text": "Kuti akaalipile wanganyao Allah yambone yawapanganyisye ni kuja kwajonjechesya soni kuumila mu ukoto Wakwe. Soni Allah akumpaga lisiki jwansachile mwangawalanjila"
        },
        {
            "chapter": 24,
            "verse": 39,
            "text": "Sano awala waakanile, itendo yao (yaakuionaga mpela yambone) ili chisawu lunyisinyisi lwaluli mulipululu (nkuli wambembembe). Jwanjota akasaluganichisyaga kuti mesi. Mpakana pati ali aluichilile ngakasachisimanapo chilichose (nombe najo kafili pajuchiiwichilila itendo yakwe yambone pa Kiyama ngasiyinkamuchisya), ni tachinsimana Allah kwalakweko jwatachinkwanilichisya chiwalanjilo chakwe. Soni Allah ni jwachitema pakuwalanjila"
        },
        {
            "chapter": 24,
            "verse": 40,
            "text": "Kapena mpela chipi chachili m’mbwani jakusokoka jajikum’bunichila matumbela, pachanya pakwepo nikuwa pana matumbela gane, pachanya pakwe (pamatumbela gawiligo) nikuwa pana lipundugulu. (Nigamba kuwa) chipi chine pachanya pachijakwe! Mwanti (mundu) pati akopwesye nkono wakwe nganawa awandichile kuuwona (ligongo lyakutotekana kwachipicho). Sano jwanganam’bichila Allah lilanguka (lyachongoko), basi jwalakwejo ngawa nkola lilanguka (ngawa nkongoka)"
        },
        {
            "chapter": 24,
            "verse": 41,
            "text": "Ana ngankuiona yanti Allah ikunswejesya Jwalakwe yosope yaili kumawunde ni petaka kwisa soni ijuni ili chisapangulile (mapapiko gakwe paguluka)? Chilichose pamasile pachimanyilile Swala jakwe ni kaswejesye kakwe. Soni Allah ni Nkumanyilila chenene yaakutenda"
        },
        {
            "chapter": 24,
            "verse": 42,
            "text": "Soni uwele wa Allah uchimwene wa kumawunde ni petaka, soni kwa Allah pe ni kwakuujila"
        },
        {
            "chapter": 24,
            "verse": 43,
            "text": "Ana ngakuiona yanti Allah akwendesya mawunde gawula mwambolembole kaneka ni kugalumbikanya yalumo, kaneko ni kugawika maunjilimaunjili, basi ni nkujionaga wula jili nkukopoka chilikati chakwecho, soni akutulusyaga kuumila kwinani - m’matumbi (gamatalila) - mwelemo (akutulusyaga) matalila, basi ni akasamputa nago jwansachile ni kugawambasya ku jwansachile. Kumulika kwa kumesya kwakwe kukusigalaga panandi kuti kutyosye kulola"
        },
        {
            "chapter": 24,
            "verse": 44,
            "text": "Allah akuchigalusyaga chilo ni muusi (panyuma pa chilo ukwikaga muusi, soni panyuma pa muusi chikwikaga chilo). Chisimu mu yalakweyo mwana kuchetelela kusyene kwa wakwete meso (gakulolechesya mwa umanyilisi)"
        },
        {
            "chapter": 24,
            "verse": 45,
            "text": "Soni Allah agumbile chiumbe chilichose chakuulukutaga kuumila m’mesi. Sano ine mwa yalakweyo ikwenda chamakuku, soni ine mwa yalakweyo pana yaikwenda ni ngongolo siwili, nambo soni ine mwa yalakweyo pana yaikwenda ni ngongolo ncheche. Allah akasagumba chaakusaka. Chisimu Allah pa chindu chilichose awele Jwakombola"
        },
        {
            "chapter": 24,
            "verse": 46,
            "text": "Chisimu pamasile patutulwisye ma Aya gakusalichisya. Soni Allah akasan’jongolelaga jwansachile kwitala lyagoloka"
        },
        {
            "chapter": 24,
            "verse": 47,
            "text": "(Achinakunaku) ni akutiji: “Tukulupilile mwa Allah ni Ntenga ﷺ soni tukundile.” Kaneka ni likasagalauka likuga line mwa wanganyao panyuma pa yalakweyo. Sano wanganyao nganawa wakulupilila"
        },
        {
            "chapter": 24,
            "verse": 48,
            "text": "Soni pati awilanjidwe kwa Allah ni Ntenga Jwakwe ﷺ kuti wajilanye chilikati chao, pajele ndemajo likuga line mwa wanganyao likasawa lyakusyulula (naga alimanyi achimisyene kuti wakulemwa)"
        },
        {
            "chapter": 24,
            "verse": 49,
            "text": "Nambo naga yakuona (panganijo) ili ni wanganyao, akasam’bichililaga (Ntengajoﷺmwachitema) aku ali wakumanya"
        },
        {
            "chapter": 24,
            "verse": 50,
            "text": "Ana m’mitima mwao mutekuwa mwana ulwele, kapena akukaichila, kapena akogopa kuti Allah ni Ntenga Jwakwe ﷺ atakwatenda lupuso (ndema jakwajilanya)? (Ngwamba), nambo wanganyao ni wali waalitenda lupuso"
        },
        {
            "chapter": 24,
            "verse": 51,
            "text": "Chisimu kuwecheta kwa wakulupilila pati awilanjidwe kwa Allah ni Ntenga Jwakwe ﷺ kuti wajilanye chilikati chao; kuweje kwanti ajileje: “Tupikene soni tukundile.” Soni wanganyao ni watawe wakupunda"
        },
        {
            "chapter": 24,
            "verse": 52,
            "text": "Sano jwatankunde Allah ni Ntenga Jwakwe ﷺ, ni kun’jogopaga Allah ni kuligosaga Kukwakwe, basi wanganyao ni watawe wakupunda"
        },
        {
            "chapter": 24,
            "verse": 53,
            "text": "Sano (achinakunakuo) ni akuwa ali nkunnumbila Allah kulumbila kwao kwamachili kuti chisimu naga n’di mwachisyisye (kopoka wakungondo) mpaka akopoche kwene. Jilani: “Nkalumbila. Kunda kwenu kwachimanyichile (kuti kwaunami). Chisimu Allah ni Nkusimanya abali syosope sya yankutenda.”"
        },
        {
            "chapter": 24,
            "verse": 54,
            "text": "Jilani: “Mumpikanilani Allah ni mumpikanile soni Ntenga ﷺ, nambo naga nkugalauka (kuleka yele), basi nikuti jwalakwe (Ntengajo) tiyinkwaye yaatwichidwe (yakulungusya utenga), nombe jenumanja tiyinkwaye yantwichidwe (yakunda utenga), nambo naga nkunkunda jwalakwe nikuti tin’jongoche. Sano kwa Ntenga ﷺ kwangali iliyose ikaweje kulungusya (utenga) mwakupikanika"
        },
        {
            "chapter": 24,
            "verse": 55,
            "text": "Allah waapele chilanga awala waakulupilile mwa jenumanja ni kutendaga yambone chanti; chisimu chene chiwatende kuwa wawinjila pachilambo (m’malo mwa akulamula walelowa) mpela yawatite pakwatenda kuwa wawinjila awala wapaujo pao, soni chisimu chene tiwalimbanganyichisye dini jao ajila jawasagulile (Usilamu), ni tiwatindanichisye kwene panyuma pa woga wao pakwapa ntunjelele, (mutalonjelele kuwa) ali nkungalagatila Une, ni ngaamwanganyaga ni chilichose. Sano watakane panyuma pa yele; basi wanganyao ni watawe wakunyosya"
        },
        {
            "chapter": 24,
            "verse": 56,
            "text": "Soni jimikani Swala mwakolosya ni kutolaga Zaka, soni mumpikanile Ntenga ﷺ kuti ntendeledwe chanasa"
        },
        {
            "chapter": 24,
            "verse": 57,
            "text": "Ngasimwaganichisya ata panandi awala waakanile kuti mpaka alepelekasye pachilambo (kunnepelekasya Allah kwapa ipotesi), soni mauto gao ni ku Moto. Soni kaje kusakala nnope malo gakuujila gakwe"
        },
        {
            "chapter": 24,
            "verse": 58,
            "text": "E jenumanja wankulupilile! Ampoposyeje awala wagapatile makono genu gakun’dyo (achikapolo wachilume ni wachikongwe wakwe) kwisa soni awala wanganaiche pakulisagamilila mwa jenumanja (alukosyo pa) ndema sitatu; nkanijiwe swala ja Fajr, ni pandema jankuwulaga iwaalo yenu muusi (kuti nlijongole), kwisa soni panyuma pa swala ja Isha, (asi ni) ndema sitatu sya chiwako chenu. Pangali ulemwa kukwenu kapena kukwao panyuma (pandema) syalakwesi (kwinjila mwangali kupoposya). (Wanganyao ali) wakunsyungulasyungula wanganyammwe, wane mwa jenumanja pa (kwatumichila) wane. Iyyoyopeyo Allah akusalichisya kukwenu ma Aya. Soni Allah ni Jwakumanyilila nnope, Jwalunda lwakusokoka"
        },
        {
            "chapter": 24,
            "verse": 59,
            "text": "Soni wanache mu jenumanja (achingosyo) pati ayiche ndema jakulisagamilila, basi apoposyeje (ndema syosope) yaakutiji pakupoposya awala wapaujo pao (wachikulile wao). Iyyoyopeyo Allah akusalichisya kukwenu ma Aya Gakwe. Soni Allah ni Jwakumanyilila nnope, Jwalunda lwakusokoka"
        },
        {
            "chapter": 24,
            "verse": 60,
            "text": "Soni achakongwe wajumu (ligongo lya uchekulu) awala wangakwembecheya kulombedwa, basi chipawe pangali ulemwa kukwao kuliunukula nguo syao (syapachanya) nambo mwangali kulosya ipeto (yankati mpela nkufu ibangili ni ine). Nambo naga ali atite aligose (ni kuleka kuliunukula nguo syao syapachanya) mpaka iwe yambone nnope kukwao. Sano Allah ni Jwakupikanichisya, Jwakumanyilila nnope"
        },
        {
            "chapter": 24,
            "verse": 61,
            "text": "Pangali chakanya pa jwangalola, pangali chakanya soni pa jwannemale, pangali chakanya soni pa jwakulwala, kapena soni pa mwachimisyene kuti n’dyeje m’majumba mwenu, kapena m’majumba ga achatati wenu, kapena m’majumba ga achachikulu wenu, kapena m’majumba ga achachimwene wenu, kapena m’majumba ga achachemwali wenu, kapena m’majumba ga achibaba wenu wanandi kapena wakulungwa, kapena m’majumba ga achibaba wenu wachikongwe, kapena m’majumba ga achin’jomba wenu, kapena m’majumba ga achimama wenu wanandi kapena wakulungwa, kapena wamwasunjile makiyi gao, kapena ajenu. Pangali chakanya pa jenumanja kuti n’dyeje nganya kapena jikajika. Sano pati nchijinjilaga m’majumba, basi peleganani salamu mwachimisyene (pakuwecheta kuti: As-Salam ‘Alaikum – Ntendele uwe kukwenu) chilamuchilo chakuumila kwa Allah chachili chaupile soni chambone. Iyyoyopeyo Allah akusalichisya kukwenu ma Aya kuti jenumanja mmanyilile"
        },
        {
            "chapter": 24,
            "verse": 62,
            "text": "Chisimu wakulupilila (wasyesyene), ni awala waakulupilile mwa Allah ni Ntenga Jwakwe ﷺ, soni pandema jaakuwa najo imo (Ntengajo) pa chindu chakwaya wosope wene, wangatyoka mpaka akam’bende kaje lusa. Chisimu awala waakum’benda lusa (mmwe Muhammadi ﷺ), wanganyao ni awala waakukulupilila (kusyene) mwa Allah ni Ntenga Jwakwe ﷺ. Sano pati am’bendile lusa lwa (kuja kutenda) ine mu ipaka yao, basi mumpani lusa jumunsachile mwa wanganyao, ni mwawendeleje wanganyao chikululuko kwa Allah, chisimu Allah ni Jwakululuka kusyene, Jwachanasa channope"
        },
        {
            "chapter": 24,
            "verse": 63,
            "text": "Kam’bilanje Ntenga ﷺ chilikati chenu ngasinkatenda mpela yankuti pakuwilangana mwachimisyenepe. Chisimu Allah akwamanya awala waakugwala mwa jenumanja mwakulijuya (kuja kutenda ipaka yao mwangali kuwenda lusa kwa Ntenga ﷺ). Basi alijogopele awala waakutindana ni chilamusi chakwe (sunna sya Ntenga ﷺ) kuti gatakwika mugapatile makungu (pa duniya pano) kapena kuja kwapata ilagasyo yakupoteka nnope (ku Akhera)"
        },
        {
            "chapter": 24,
            "verse": 64,
            "text": "Manyililani yanti! Chisimu yosope yaili kumawunde ni petaka ili ya Allah. Chisimu Jwalakwe jukumanyilila kawe kenu, ni (jukumanyilila soni) Lisiku lyatachiuchisyidwa wanganyao Kukwakwe, basi ni tachatagulila yawapanganyisye, soni Allah chindu chilichose awele Jwachimanya chenene"
        }
    ]
}