{
    "maqras": [
        {
            "chapter": 33,
            "verse": 51,
            "text": "Tinkomboleche kunchelewasya jwamunsachile mwa wanganyao, ni kunkumbatisya kukwenu jwamunsachile. Sano naga n’di munsachilile ajula jwamum’bisile pambali tipawe pangali ulemwa kukwenu (kunkumbatisya kukwenu). Yalakweyo ni yakuwandichila kuti meso gao gatetewale, nambo soni kuti akadandaula, ni ayisengwele yamwapele wanganyao wanaose. Sano Allah akumanyilila yaili m’mitima mwenu, ni awele Allah Jwakumanyilila nnope, Jwakutulala nnope ntima"
        },
        {
            "chapter": 33,
            "verse": 52,
            "text": "Panyuma (pa achimmasyeto wan’di nao), nganawa wakundisyidwa kukwenu (kwalomba) achakongwe (wane), namuno kuti mwatindanye wanganyao ni achimmasyeto (wane), nantimuno kukansengwasyisye kusalala kwao, ikaweje (mateeka) gagapatile nkono wenu wakun’dyo. Ni awele Allah pa chindu chilichose Nkung’unulila kusyene"
        },
        {
            "chapter": 33,
            "verse": 53,
            "text": "Chisimu pamasile paluwele kukwenu lusyasyo lwambone pa Ntenga jwa Allah ﷺ, kwa mundu jwali nkuwichila ntima pa Allah ni Lisiku Lyambesi ni kunkumbuchilaga Allah kwejinji"
        },
        {
            "chapter": 33,
            "verse": 54,
            "text": "Kanga tinchilosye chindu chilichose kapena tinchisise basi (yalumope), chisimu Allah chindu chilichose awele Jwakuchimanya chenene"
        },
        {
            "chapter": 33,
            "verse": 55,
            "text": "Pangali ulemwa kwa wanganyao (achiwammakwakwe Ntumeo, kuonechela nkanawale buyibuyi) kwa achibaba wao, namuno kwa achiwanache wao, namuno kwa achachimwene wao, namuno kwa wanache wa achachimwene wao, namuno kwa wanache wa achachemwali wao, namuno kwa achakongwe achin’jao, namuno kwa awala (mateeka) wagapatile makono gao gakun’dyo. Ni mun’jogopeje Allah jenumanja (achakongwe). Chisimu Allah pa chindu chilichose awele Mboni"
        },
        {
            "chapter": 33,
            "verse": 56,
            "text": "Chisimu Allah akupeleka chanasa kwa Ntume (Muhammadi ﷺ), nombe nao soni Achimalaika (akum’bombelaga chanasa Ntumejo)ﷺ. E jenumanja wankulupilile! Mum’bombelani chanasa jwalakwe ni kum’bombela soni ntendele"
        },
        {
            "chapter": 33,
            "verse": 57,
            "text": "Chisimu awala waakunsausya Allah ni Ntenga Jwakwe ﷺ, Allah walwesile wanganyao pa duniya ni ku Akhera kwakwe, ni walinganyichisye soni ilagasyo yakwalusya"
        },
        {
            "chapter": 33,
            "verse": 58,
            "text": "Soni awala waakwasausya wakulupilila wachilume ni wakulupilila wachikongwe pa ichindu yanganapanganya, basi nikuti pamasile patwichile n’gogolo (unami wekulungwa) ni ulemwa wakuonechela"
        },
        {
            "chapter": 33,
            "verse": 59,
            "text": "E mmwe Ntume ﷺ! Mwasalilani achiwammakwenu, ni wanache wenu wachikongwe, kwisa soni achakongwe wa wakulupilila kuti: Aliunichileje chilu chosope ni nguwo syao. Yalakweyo ni yakwawandichisya kuti amanyicheje (kuti wandu wakuchimbichika), basi ni ngalagasyidwaga. Sano Allah ni awele Jwakululuka kusyene, Jwachanasa channope"
        }
    ]
}