{
    "maqras": [
        {
            "chapter": 43,
            "verse": 57,
            "text": "Sano ndema ja chapelechedwe chilandanyo cha (Isa) mwanache jwa Maryam, papopo wandu wenu wachisechile mwakwesya malowe"
        },
        {
            "chapter": 43,
            "verse": 58,
            "text": "Ni watite: “Ana milungu jetu ni jajili jambone kapena jwalakwe (Isa)?” Nganapeleka chele chilandanyocho kukwenu ikaweje mwakutatawanape, nambo wanganyao ni wandu amakaani"
        },
        {
            "chapter": 43,
            "verse": 59,
            "text": "Nganawa jwalakwe (Isa) ikaweje kapolo jwatwampele ukoto (wa Utume), ni twantesile kuwa chilandanyo ku wanache wa Israila (chakulosya ukombosi Wetu, pakupagwa jwangali babagwe)"
        },
        {
            "chapter": 43,
            "verse": 60,
            "text": "Soni tungasache tungatesile Achimalaika kuwa wawinjila pa chilambo mmalo mwa jenumanja (panyuma pakun’jonanga)"
        },
        {
            "chapter": 43,
            "verse": 61,
            "text": "Soni chisimu jwalakwe (Isa) ni chimanyilo cha Kiyama (kwika kwa Isa kumbesi kwa duniya kuchilosya kuti Kiyama jiwandichile), basi ngasinkaichila ata panandi ya yalakweyo, ni munguye Une (Allah), ali ni litala lyagoloka"
        },
        {
            "chapter": 43,
            "verse": 62,
            "text": "Soni akansiwilikanganya ata panandi shetani, chisimu jwalakwe kukwenu ni mmagongo jwakuonechela"
        },
        {
            "chapter": 43,
            "verse": 63,
            "text": "Sano ndema jajwaiche Isa ni ilosyo yakuonechela, jwatite: “Nam’bichilile ni lunda lwakusokoka (utume), nambo soni kuti nannondechesye ine mwa ayila yankutindana pa yalakweyo, basi mun’jogopani Allah ni mumbikanile une.”"
        },
        {
            "chapter": 43,
            "verse": 64,
            "text": "“Chisimu Allah ni M’mbuje gwangu soni M’mbuje gwenu, basi mun’galagatilani, ali ni litala lyagoloka.”"
        },
        {
            "chapter": 43,
            "verse": 65,
            "text": "Sano mikutula (jachikilisito) jatindene chilikati chao (pa ya Isa, wane kutiji: nnungu, wane: mwanache jwa Nnungu, wane: jumpepe mwa milungu jitatu). Basi ipotesi niyao awala walitesile lupuso (pakunnambuchisya Isa ikaliyo, takapate) ilagasyo ya lisiku lyakupoteka kusyene"
        },
        {
            "chapter": 43,
            "verse": 66,
            "text": "Ana akwembecheya inepe yangawaga Kiyama kuti jaichilile mwachisupuchisya wanganyao akakumanyilila"
        },
        {
            "chapter": 43,
            "verse": 67,
            "text": "Asyowe lyele lisikulyo tachiwengana wane ni wane, ikaweje wawoga (wakun’jogopa Allah)"
        },
        {
            "chapter": 43,
            "verse": 68,
            "text": "(Ichiwechetedwa ku wakulupilila kuti): E achikapolo Wangu! Ngam’ba ni woga lelo, soni jenumanja ngan’dandaula"
        },
        {
            "chapter": 43,
            "verse": 69,
            "text": "Awala wawakulupilile ma Aya Getu ni kuwa Asilamu"
        },
        {
            "chapter": 43,
            "verse": 70,
            "text": "Jinjilani ku Mbepo, jenumanja ni achiwammakwenu wakwe tim’be nkusengwasyidwa"
        },
        {
            "chapter": 43,
            "verse": 71,
            "text": "Tisikaweje silinkwasyungula mbale syagolodi kwisa soni migao (jagolodi), ni timukawe mwana mwalakwemo yatiyikalaluchileje mitima, ni kusengwasya meso, soni jenumanja mwalakwemo tinkawe wandamo"
        },
        {
            "chapter": 43,
            "verse": 72,
            "text": "Soni jalakweji ni Mbepo ajila jampedwile kujitawala ligongo lya ayila yamwaliji nkupanganya"
        },
        {
            "chapter": 43,
            "verse": 73,
            "text": "Nkwete kupata jenumanja mwalakwemo isogosi yejinji yatin’dyeje"
        },
        {
            "chapter": 43,
            "verse": 74,
            "text": "Chisimu akulewa tachiwa wandamo mu ilagasyo ya Jahannama"
        },
        {
            "chapter": 43,
            "verse": 75,
            "text": "Ngasapedwa lipesa lyakupumula, nambo soni wanganyao tachiwa wakata tama mwalakwemo (jakupata yambone iliyose)"
        },
        {
            "chapter": 43,
            "verse": 76,
            "text": "Ni nganitwatenda lupuso Uwwe, nambo wanganyao ni wawaliji nkulitenda lupuso"
        },
        {
            "chapter": 43,
            "verse": 77,
            "text": "Ni tachim’bilanga (nkuwusunga Moto kuti): “E Malik! Ambuje wenu (Allah) agambe kutupa chiwa (kuti tupumule ku ilagasyoyi).” (Malik) tachiti (pakwanga panyuma pakupita yaka sausande): “Chisimu jenumanja tintame (m’mumu).”"
        },
        {
            "chapter": 43,
            "verse": 78,
            "text": "Chisimu pamasile patum’bichilile ni yakuona, nambo wajinji mwa jenumanja yakuonayo akuichima"
        },
        {
            "chapter": 43,
            "verse": 79,
            "text": "Kapena wanganyao atawikenye malindi (gakusaka kum’bulaga Muhammadi ﷺ)? Basi chisimu Uwwe nowe tutawikenye (yakuwesesya malindi gaogo)"
        },
        {
            "chapter": 43,
            "verse": 80,
            "text": "Kapena akuganichisya yanti Uwwe ngatukupikana asili syao ni mitemela jao? Kwapi! (Tukupikana twachimisyewe), ni Achimitenga Wetu (Achimalaika) ali kukwao, akulemba"
        },
        {
            "chapter": 43,
            "verse": 81,
            "text": "Jilani (mmwe Muhammadi ﷺ): “Ingawe kuti (Allah) Jwaukoto wejinji jwana mwanache, basi une ngaliji jwandanda kun’galagatila.”"
        },
        {
            "chapter": 43,
            "verse": 82,
            "text": "Aswejele M’mbuje jwa kumawunde ni petaka, M’mbuje jwa Arishi (Chindanda Chaulungu) ku yaakusimba (achimakafili yanti Allah jwana mwanache)"
        },
        {
            "chapter": 43,
            "verse": 83,
            "text": "Basi mwalekani agambeje kuweweta yangali mate ni kupita nching'anda mpaka chasimangane nalyo Lisiku lyao alila lyaakuwa ali nkupedwa chilanga (cha kwisa kwakwe)"
        },
        {
            "chapter": 43,
            "verse": 84,
            "text": "Soni Jwalakwe (Allah) ni Ajula jwali Jwagalagatidwa kwinani, ni Jwagalagatidwa petaka, soni Jwalakwe ni Jwalunda lwakusokoka, Jwakumanyilila nnope"
        },
        {
            "chapter": 43,
            "verse": 85,
            "text": "Soni anyakwiche (pa uchimbichimbi ni upile) Ajula (Allah) jwauli Wakwe uchimwene wa kumawunde ni petaka ni yaili chilikati chakwe, soni Kukwakwe ni kwauli umanyilisi wa Kiyama, soni Kukwakwe tinchiuchisyidwa"
        },
        {
            "chapter": 43,
            "verse": 86,
            "text": "Soni awala wakwalumbanjila wangawaga Jwalakwe (Allah) nganakola machili gakuchondelela, ikaweje jwaatendele umboni yakuona aku achimanyililaga"
        },
        {
            "chapter": 43,
            "verse": 87,
            "text": "Soni naga n’di mwawusyisye kuti: Nduni juwagumbile wanganyao? Chisimu chene tajile: “Allah.” Nambi akugalausyidwa chinauli (kwakuleka kun’galagatila Juwaagumbile)"
        },
        {
            "chapter": 43,
            "verse": 88,
            "text": "Soni uwechete wakwe (Muhammadi ﷺ ndawi ni katema ukuwa wanti): “E Ambuje wangu! Chisimu wanganyawa ni wandu wangaakukulupilila (kwali ndende nao chichi)!”"
        },
        {
            "chapter": 43,
            "verse": 89,
            "text": "Basi mwalekani, ni m’becheteje (malowe ga) ntendele. Basi sampano tayimanye (yakuyichisya ya ukafili wao)"
        },
        {
            "chapter": 44,
            "verse": 1,
            "text": "Ha. Mim"
        },
        {
            "chapter": 44,
            "verse": 2,
            "text": "Nguchilumbila Chitabu (cha Qur’an) chakusalichisya"
        },
        {
            "chapter": 44,
            "verse": 3,
            "text": "Chisimu Uwwe tujitulwisye jalakwe (Qur’an) m’Chilo Chaupile, chisimu Uwwe tuwele Akutetela"
        },
        {
            "chapter": 44,
            "verse": 4,
            "text": "Mu chele (chilochi) chikasawichidwaga m’mangwakwe chindu chilichose chalunda lwakusokoka"
        },
        {
            "chapter": 44,
            "verse": 5,
            "text": "Kwa ulamusi wakuuma Kukwetu, chisimu Uwwe tuwele Wakutumisya (Achimitenga)"
        },
        {
            "chapter": 44,
            "verse": 6,
            "text": "Kuwa ukoto wakuumila kwa Ambuje wenu (Allah), chisimu Jwalakwe ni Jwakupikanichisya, Jwakumanyilila nnope"
        },
        {
            "chapter": 44,
            "verse": 7,
            "text": "M’mbuje jwa kumawunde ni petaka ni yaili chilikati chakwe, nam’baga jenumanja n’di wakusimichisya (chikulupi chenu tinsimichisye yele)"
        },
        {
            "chapter": 44,
            "verse": 8,
            "text": "Pangali nnungu jwine (jwakuwajilwa kun’galagatila) ikaweje Jwelepejo, jukupelekaga umi ni chiwa, M’mbuje gwenu nambo soni M’mbuje jwa achatati wenu wandanda"
        },
        {
            "chapter": 44,
            "verse": 9,
            "text": "Nambo wanganyao (achimakafili) ali m’chikaiko, agamba ng’anda (pakuya isako yao yakusakala)"
        },
        {
            "chapter": 44,
            "verse": 10,
            "text": "Basi lijembecheyani lisiku lyalichiyika liwunde ni lyosi lyakuloleka"
        },
        {
            "chapter": 44,
            "verse": 11,
            "text": "Lyalichawunichila wandu, (ni tachiti): “Ayi ni ilagasyo yakupoteka nnope.”"
        },
        {
            "chapter": 44,
            "verse": 12,
            "text": "“Ambuje wetu! Tukungunukulilani ilagasyo, chisimu uwwe chituwe wakulupilila.”"
        },
        {
            "chapter": 44,
            "verse": 13,
            "text": "(Ana lelo) kumbuchila chikwakamuchisye chichi wanganyao, kutendaga pamasile pajwaichilile Ntenga jwakusalichisya"
        },
        {
            "chapter": 44,
            "verse": 14,
            "text": "Kaneka wantundumalile ni watite: “Jutekwiganyisyidwa (yalakweyi, ngawa yakutyochela kwa Allah, nambo soni) jwamasoka.”"
        },
        {
            "chapter": 44,
            "verse": 15,
            "text": "Chisimu Uwwe tuli tutite tunkungunukulile ilagasyo panandipe, chisimu wanganyammwe mpaka m’bujile (ku ukafili wenu)"
        },
        {
            "chapter": 44,
            "verse": 16,
            "text": "(Mwakumbusyani) lisiku lyatuchikwembekanya kwembekanya kwekulungwa (pakupeleka ipotesi kwa achimakafili), chisimu Uwwe ni wakuusya mbusyo (syakupoteka kusyene)"
        }
    ]
}