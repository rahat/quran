{
    "maqras": [
        {
            "chapter": 27,
            "verse": 82,
            "text": "Sano ndema jalichisimichika lilowe (lya ilagasyo) pa wanganyao, (Kiyama jili jiwandichile), tuchakopochesya chinyama kuumila mwitaka, chachichiwa chili nkwawechetekasya, ligongo wandu waliji akakugakulupilila kusyesyene ma Aya Getu"
        },
        {
            "chapter": 27,
            "verse": 83,
            "text": "Soni (kumbuchilani) lisiku lituchisonganganya kuumila mu umati uliose likuga mwa awala waakukanila ma Aya Getu, basi ni tachiwa ali nkwaalidwa m’mikutula-mikutula (nikusakulidwaga wa kuchiwalanjilo)"
        },
        {
            "chapter": 27,
            "verse": 84,
            "text": "Kwikanila ndema jatachiikangana (pameso pa Allah Jwalakwe) tachiti: “Ana mwagakanilaga ma Aya Gangu kutendaga nganin’gasyungula kwagamanya chenene, kapena nambi chichi (chine) chamwaliji nkutenda?”"
        },
        {
            "chapter": 27,
            "verse": 85,
            "text": "Ni lichisimichika lilowe (lyachonasiko) pa wanganyao ligongo lya lupuso lwao, mwanti ngasakombola kuwecheta (kwakuliwalanga)"
        },
        {
            "chapter": 27,
            "verse": 86,
            "text": "Ana nganayiona wanganyao yanti Uwwe twatendele chilo kuti apumulejemo, muusi nikuwa wakuloleka? Chisimu mu yalakweyo muwele mwana ilosyo kwa wandu waakukulupilila"
        },
        {
            "chapter": 27,
            "verse": 87,
            "text": "Soni (kumbuchilani) lisiku lyachiligombedwa lipenga nikogopa (kwakuwanako) yosope yaili kumawunde ni yaili petaka, ikaweje yataachiisaka Allah (kuti ikajogopa), soni yosope ichim’bichilila Jwalakwe ili yakulinandiya"
        },
        {
            "chapter": 27,
            "verse": 88,
            "text": "Ni tinchigaonaga matumbi ni kugaganichisyaga kuti gali chilimbanganile (m’malo mwakwe), nambo kutendaga gali nkwenda mugakwendelaga mawunde gawula. (Gele) nimasengo ga Allah Ajula jwaachikolosisye chenene chindu chilichose. Chisimu Jwalakwe ni Nkusimanya chenene abali syosope sya yankutenda"
        },
        {
            "chapter": 27,
            "verse": 89,
            "text": "Jwalijose jwatachiika ni (chitendo) chambone, basi tachipata (malipilo) gambone nnope kupunda chalakwecho, nambo soni wanganyao tachiwa pantunjelele ku chogoyo cha lyele lisikulyo"
        },
        {
            "chapter": 27,
            "verse": 90,
            "text": "Sano jwalijose jwatachiika ni (chitendo) chakusakala, basi tachiponyedwa ngope syao chamakuku ku Moto, (ni kuchiwechetedwa kukwao kuti): “Ana nkulipidwa (inepe) pangawaga yamwaliji nkupanganya?”"
        },
        {
            "chapter": 27,
            "verse": 91,
            "text": "(Jilani mmwe Muhammadi ﷺ): “Chisimu namulidwe yakuti nan’galagatileje (Allah) M’mbuje jwa awu Nsinda (wa Maaka), Ajula jwawautesile kuwa wakuchimbichika, soni chiwele Chakwe Jwalakwe chindu chilichose, soni ni namulidwe kuti mbe mwa Asilamu.”"
        },
        {
            "chapter": 27,
            "verse": 92,
            "text": "“Soni ni kuti soomeje Qur’an.” Sano mundu jwaajongweche, basi nikuti akongoka kwalikamuchisya nsyene, nombe najo mundu jwasokonechele, basi (akusokonechela kwalikonya nsyene), jilani: “Chisimu une ndili mwa akutetela.”"
        },
        {
            "chapter": 27,
            "verse": 93,
            "text": "Jilani (mmwe Muhammadi ﷺ): “Lumbili losope lwene alapikwe Allah. Sampano tannosye imanyilo Yakwe basi ni tiyyimanyilile. Soni Ambuje wenu nganawa wanti ni ngaimanya yankutenda wanganyammwe.”"
        },
        {
            "chapter": 28,
            "verse": 1,
            "text": "Twa-Sin-Mim"
        },
        {
            "chapter": 28,
            "verse": 2,
            "text": "Aga ni ma Aya ga m’Chitabu chakusalichisya"
        },
        {
            "chapter": 28,
            "verse": 3,
            "text": "Tukunsoomela mmwe sine mwa abali sya Musa ni Firiauna mwakuonaonape, kwa wandu waakukulupilila"
        },
        {
            "chapter": 28,
            "verse": 4,
            "text": "Chisimu Firiauna jwalikwesisye pa chilambo, ni watesile achinsyene (chilambocho) kuwa mikutula-mikutula, likuga line mwa jamanjao walitondweye machili (wanache wa Israila watesile kuwa achikapolo), jwaliji nkusikita wanache wao wachilume ni kwalekaga umi wanache wao wachikongwe, chisimu jwalakwe jwaliji mwa akuwatanganya"
        },
        {
            "chapter": 28,
            "verse": 5,
            "text": "Ni twasachile kwatendela yaukoto awala wawatondoyedwe machili pa chilambo, ni kwatenda kuwa achinnongola, ni kwatenda soni kuwa wawinjila"
        },
        {
            "chapter": 28,
            "verse": 6,
            "text": "Ni kuti twalimbanganye wanganyao pa chilambo, ni kunnosya Firiauna ni Hamana kwisa soni asilikali wao kuumila kwa jamanjao (wanache wa Israilao) yawaliji nkuijogopa (yakwasumula uchimwene wao)"
        },
        {
            "chapter": 28,
            "verse": 7,
            "text": "Ni twan’juwulile mamagwe Musa yanti: “Mun’jonjesyeje jwalakwe (Musa). Nambo naga mun’jogopele (kuti atakwisa mwankopocheele Firiauna), basi mumponye nnusulo; nkajogopa soni nkadandaula, chisimu Uwwe chitum’buchisye jwalakwe kukwenu, ni kwisa kuntenda kuwa mwa achimitenga.”"
        },
        {
            "chapter": 28,
            "verse": 8,
            "text": "Basi ni wannokwete wandu wa Firiauna kuti chasyuche kuwa mmagongo jwao ni chakudandaulisya chao. Chisimu Firiauna ni Hamana kwisa soni asilikali wao waliji wakulemwa"
        },
        {
            "chapter": 28,
            "verse": 9,
            "text": "Wankwao Firiauna ni watite: “Chakutetewalila liso lyangune ni lyenumwe! Nkam’bulaga jwalakweju mwine kuwa nkutukamuchisya, kapena tugambe kuntenda kuwa mwana (gwetu).” Ni (watesile yalakweyi) wanganyao akakumanyilila (yakuichisya yakwe)"
        },
        {
            "chapter": 28,
            "verse": 10,
            "text": "Sano mu ntima mwa mamagwe Musa mwasyuchile kuwa mwangali chachipali (ikaweje nganisyo syakun’ganisya mwanagwe), mwanti jwasigele panandi kuti ayilochesye ya jwalakwejo (kuti mwanagwe), tungawaga kuulimbanganya ntima wakwe (ni chikulupi), kuti awe mwa akukulupilila (chilanga cha Allah)"
        },
        {
            "chapter": 28,
            "verse": 11,
            "text": "Sano (mama) ni wansalile nnumbugwe (Musa) kuti: “Munkuyeje jwalakwe (kwagakuja najo mesigo).” Basi jwalakwe ni wannolaga chapakutalichila kutendaga wanganyao akakumanyilila"
        }
    ]
}