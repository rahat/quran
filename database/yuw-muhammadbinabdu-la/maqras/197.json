{
    "maqras": [
        {
            "chapter": 43,
            "verse": 24,
            "text": "(Nkutetela jwao) jwatite: “Namuno kuti nam’bichilile ni (nyendele) jakongoka nnope kupunda jamwasimene nao achatati wenu (tinkuyejepe nyendele ja achatati wenujo)?” Wanganyao watite: “Chisimu uwwe yantumisyidwe nayoyi tukuikaana.”"
        },
        {
            "chapter": 43,
            "verse": 25,
            "text": "Basi ni twapele ipotesi wanganyao. Basi nnole mujawelele mbesi ja akukanila"
        },
        {
            "chapter": 43,
            "verse": 26,
            "text": "Soni (kumbuchilani) katema kajwawechete Ibrahima kwa babagwe ni wandu wakwe kuti: “Chisimu une ndalikangene nayo yankuigalagatila jenumanja.”"
        },
        {
            "chapter": 43,
            "verse": 27,
            "text": "“Ikaweje Ajula (Allah) juwangumbile, basi chisimu Jwalakwe tanjongole.”"
        },
        {
            "chapter": 43,
            "verse": 28,
            "text": "Ni jwalitesile lyele (lilowe lya Tauhidilyo) kuwa lilowe lyakwendelechela mu uwelesi wakwe kuti wanganyao awujileje (ku lyele lilowelyo ndema ni katema)"
        },
        {
            "chapter": 43,
            "verse": 29,
            "text": "Nambo nasengwasyisye wanganyawa ni achatati wao (pangapa ilagasyo chitema), mpaka yaichiiliile yakuona (Qur’an) ni Ntenga jwakusalichisya (Muhammadi ﷺ)"
        },
        {
            "chapter": 43,
            "verse": 30,
            "text": "Sano ndema ja yaichiiliile yakuona (Qur’an) watite: “Awu ni usawi, soni chisimu uwwe walakwewu tukuukaana.”"
        },
        {
            "chapter": 43,
            "verse": 31,
            "text": "Ni watite: “Ligongo chichi ngatulusyidwa aji Qur’an kwa mundu jwankulungwa jwa m’misi jiwili (Maaka kapena Twaif)?”"
        },
        {
            "chapter": 43,
            "verse": 32,
            "text": "Ana wanganyao ni waakugawanya ukoto wa Ambuje wenu? Uwwe tugawenye sikati jao yakulamila yao pa umi wa duniya, ni twanyakwile wane mwa jamanjao mauchimbichimbi pachanya pa wane, kuti wane mwa jamanjao watende wane kuwa wamasengo wao. Sano ukoto wa Ambuje wenu (Allah jajili Mbepo) niwauli wambone nnope kupunda ya (duniya) yaakusonganganya"
        },
        {
            "chapter": 43,
            "verse": 33,
            "text": "Soni ingawaga kuti wandu mpaka awe nkutula umpepe (wachikafili), wandu waakunkaana (Allah) Jwaukoto wejinji tungawichile misakasa ja silifa ja majumba gao, kwisa soni makwelelo gaakasakwelelaga (nombe nago kuwa gasilifa)"
        },
        {
            "chapter": 43,
            "verse": 34,
            "text": "Ni majumba gao gakakwete matanga (gasilifa), kwisa soni itengu yauchimbichimbi yaakwegamagapo (ikaliji yasilifa)"
        },
        {
            "chapter": 43,
            "verse": 35,
            "text": "Ni yakusalalisya yagolodi. Nambo yosope yeneyo nga nganiyiwa chilichose ikaweje chisengwasyo cha umi wa duniya, sano Akhera jajili kwa Ambuje wenu ni jawakun’jogopa (Allah pe)"
        },
        {
            "chapter": 43,
            "verse": 36,
            "text": "Sano jwatagalauche kuleka kunkumbuchila (Allah) Jwaukoto wejinji (pakujikwanjila Qur’an), chitum’bichile shetani jwatawe n’jakwe jwangalekangana najo"
        },
        {
            "chapter": 43,
            "verse": 37,
            "text": "Soni chisimu galakwe (mashetani) gakwasiwililaga jamanjao kwitala (lyagoloka), ni akuganichisyaga kuti chisimu wanganyao ali wakongoka"
        },
        {
            "chapter": 43,
            "verse": 38,
            "text": "Kwikanila ndema jatachituichilila (lisiku lya Kiyama, nikwinjisyidwaga ku Moto) tachiti (pakunsalila shetani): “Ha! Nabolaga chilikati changune nomwe ungapagwe nkuuli wa chilikati cha kungopoko ni kungapililo.” Kaje kusakala n’jakwe jwangalekangana najo jwakwe"
        },
        {
            "chapter": 43,
            "verse": 39,
            "text": "Soni ngakunkamuchisya lelo kuwa kwenu yalumo mu ilagasyo (jenumanja ni mashetani genu), ligongo lya lupuso lwamwalitendele (pagalagatila isanamu)"
        },
        {
            "chapter": 43,
            "verse": 40,
            "text": "Ana mmwe (Muhammadi ﷺ) mpaka mwapikanasye asiiwa, kapena kwajongolela wangalola ni wali mkupotela kwakuonechela"
        },
        {
            "chapter": 43,
            "verse": 41,
            "text": "Sano naga tuntyosye kwene (m’duniya muno nkanitunnosye ilagasyo yao), basi (nkakayichila ya kwalagasya kwao), chisimu Uwwe wanganyao tuchauchisya mbusyo (syakupoteka nnope)"
        },
        {
            "chapter": 43,
            "verse": 42,
            "text": "Kapena chitunnosye kwene (ni meso genu nkanim’bwe) ayila (ilagasyo) yatwapele chilanga, basi chisimu Uwwe tukwete ukombosi pa wanganyao"
        },
        {
            "chapter": 43,
            "verse": 43,
            "text": "Basi ikamulisyani ayila yayijuwulidwe kukwenu (mmwe Muhammadi ﷺ), chisimu mmwejo n’di petala lyagoloka"
        },
        {
            "chapter": 43,
            "verse": 44,
            "text": "Soni chisimu jalakwe (Qur’an) jiwele chikumbusyo kukwenu ni kwa wandu wenu, ni tinchiyika kuwusyidwa (ya jalakwe)"
        },
        {
            "chapter": 43,
            "verse": 45,
            "text": "Soni mwawusyani (mmwe Muhammadi ﷺ) watwatumisye paujo penu mwa Achimitenga Wetu kuti: “Ana twawisile milungu jine jangawaga (Allah) Jwaukoto wejinji kuti jigalagatilweje?”"
        },
        {
            "chapter": 43,
            "verse": 46,
            "text": "Soni chisimu twantumisye Musa ni ilosyo Yetu kwa Firiauna ni nduna syakwe, basi ni jwatite: “Chisimu une ni Ntenga jwa M’mbuje jwa iwumbe yosope.”"
        },
        {
            "chapter": 43,
            "verse": 47,
            "text": "Basi katema kajwaichilile ni ilosyo Yetu, jele ndemajo wanganyao waliji nkuiseka"
        },
        {
            "chapter": 43,
            "verse": 48,
            "text": "Ni nganitwalosyaga chilosyo chilichose ikaweje chaliji chekulungwa kupunda chijakwe (chapaujo pakwe), ni twakwembekenye ni ilagasyo kuti awujile (Kukwetu)"
        },
        {
            "chapter": 43,
            "verse": 49,
            "text": "Ni watite: “E wao chensawi! Tuwendelani kwa Ambuje wenu ligongo lya chilanga Chakwe chawatawene namwe (chanti chatutyochesye ilagasyo naga tukulupilile), chisimu uwwe chitujongoche.”"
        },
        {
            "chapter": 43,
            "verse": 50,
            "text": "Nambo ndema jatwaliji nkwatyochesya ilagasyoyo, papopo wanganyao waliji nkukasa chilanga mwanakamo"
        },
        {
            "chapter": 43,
            "verse": 51,
            "text": "Ni jwagombelesye Firiauna ku wandu wakwe juchitiji: “E wandu wangu! Ana nganiuwa wangu uchimwene wa Misra, ni asi sulo syasikujilima chapasi pangu (nganisiwa syangu)? Ana ngankulola?”"
        },
        {
            "chapter": 43,
            "verse": 52,
            "text": "“Kapena une ni jwandi jwambone nnope kumpunda aju (Musa) jwakunyosyeka, soni jwangawa nkupakombola kuwecheta mwakupikanika chenene?”"
        },
        {
            "chapter": 43,
            "verse": 53,
            "text": "“Nambi uli ngaponyeledwa jwalakwe ibangili yagolodi, kapena Malaika kwika pamo ni jwalakwe ni kunkuyaga (palipose pajukwenda naga juli ntume nsyesyene)?”"
        },
        {
            "chapter": 43,
            "verse": 54,
            "text": "Basi walowesye wandu wakwe, nombe nao ni wan’jiitiiche, chisimu wanganyao waliji wandu wakunyosya"
        },
        {
            "chapter": 43,
            "verse": 55,
            "text": "Basi ndema jawatupikasyisye ntima, twapele ilagasyo, ni twamisyisye wosope wene"
        },
        {
            "chapter": 43,
            "verse": 56,
            "text": "Basi ni twatesile kuwa akulongolela (kupedwa ipotesi, kuti awe chamuko) nambo soni chilandanyo ku wakwisa munyuma"
        }
    ]
}