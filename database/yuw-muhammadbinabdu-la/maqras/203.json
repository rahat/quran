{
    "maqras": [
        {
            "chapter": 47,
            "verse": 10,
            "text": "Ana ngaakwendajenda pa chilambo nikupitaga nchilola mujawelele mbesi ja awala wapaujo pao? Allah wajonasile; sano akwete kupata achimakafili (walelowa ilagasyo) yanti mpela yalakweyo"
        },
        {
            "chapter": 47,
            "verse": 11,
            "text": "Yalakweyo ni ligongo lyanti Allah ni Nkwachengeta awala waakulupilile, sano achimakafili nganakola nkwachengeta jwao"
        },
        {
            "chapter": 47,
            "verse": 12,
            "text": "Chisimu Allah tachajinjisya awala waakulupilile ni kutendaga yambone ku Matimbe ga ku Mbepo gasikujilima chapasi pakwe sulo. Nambo awala waakufuulu akusengwa (pa umi wa duniya) ni kulyaga mwaikulila ilango, sano Moto ni mauto gao"
        },
        {
            "chapter": 47,
            "verse": 13,
            "text": "Ana jilingwajilingwa mwa misi (jatwajijonasile) jajaliji jamachili nnope kuwupunda musi wenu awu (wa Maaka) waunkopwesye? Twaajonasile wanganyao, ni nganakola jwakwakamuchisya jwalijose"
        },
        {
            "chapter": 47,
            "verse": 14,
            "text": "Ana mundu jwali pa umboni wakuonechela wakuumila kwa M’mbujegwe (Allah) mpaka alandane ni mundu jwaisalalisyidwe itendo yakwe yangalumbana, aku ali nkukuya wanganyao isako yao"
        },
        {
            "chapter": 47,
            "verse": 15,
            "text": "Kasimbidwe ka Mbepo jaapedwile chilanga wawoga (wakun’jogopa Allah, kali nyyi); kwalakweko kwana sulo syamesi gangaunda, ni sulo syankaka wangachesuka kanonye kakwe, ni sulo syaukana wakulyolyopela kwa akumwa, ni sulo syauchi weswejesye (wangali mbotole), soni akwete kupata wanganyao kwalakweko ntundu uliose wa isogosi, kwisa soni chikululuko chakuumila kwa M’mbuje gwao (Allah). (Ana wanganyao) mpaka alandane ni ajula jwatakawe jwandamo m’Moto, ni kumwesyedwa mesi gamasemule nnope gachigakakatanye matumbo gao"
        },
        {
            "chapter": 47,
            "verse": 16,
            "text": "Soni wane mwa wanganyao (achinakunaku) pana waakupikanilaga kukwenu (mmwe Muhammadi ﷺ nchipelekaga ilimu), mpaka pati atyosile kukwenu akutiji (mwachipongwe) kwa awala waapedwile umanyilisi: “Ana (Muhammadi ﷺ) juwechete chichi sampano jino?” Wanganyao ni awala wawadindile Allah chidindo m’mitima mwao, ni akuyiye isako yao"
        },
        {
            "chapter": 47,
            "verse": 17,
            "text": "Sano awala waachijitiche chongoko, (Allah) wajonjecheesye chongoko, ni kwapa woga wao (wakun’jogopa Jwalakwe)"
        },
        {
            "chapter": 47,
            "verse": 18,
            "text": "Ana akwembecheya (inepe) yangawaga Kiyama kuti jaichilile mwachisupuchisya? Basi pamasile paiyiche imanyilo yakwe. Ana kuchakamuchisya chinauli kumbuchila kwao ndema jajichaichilila (Kiyamajo)"
        },
        {
            "chapter": 47,
            "verse": 19,
            "text": "Basi manyililani yanti pangali nnungu jwine (jwakuwajilwa kun’galagatila) ikaweje Allah, ni m’bendeje chikululuko pa sambi syenu ni (sambi) sya wakulupilila wachilume ni wakulupilila wachikongwe. Soni Allah akumanyilila kwendajenda kwenu, ni malo genu gakutulalila"
        },
        {
            "chapter": 47,
            "verse": 20,
            "text": "Sano awala waakulupilile ni akutiji: “Ligongo chichi ngatulusyidwa Sura (kukwetu jakutukundisya kwauchisya achimakafili pa uwwanga waakututenda)?” Nambo nkutulusyidwa Sura jakutamilichika (chilamusi chakwe), nikusalidwamo ngani jangondo, timwaone awala wamuli m’mitima mwao ulwele (wa chikaiko ni unakunaku) achinnolaga ni kalole kamundu jwaakukomoka nacho chiwa. Nambo yaliji yambone kukwao (achinakunakuo kumpikanila Allah ni kunkunda)"
        },
        {
            "chapter": 47,
            "verse": 21,
            "text": "(Yambone kukwao ni) kukunda ni (kuwecheta) malowe gambone. Sano naga ngondo jili jisimichiche (achinakunaku ikasayachima), nambo akansimichisye Allah (niya syao) ikaliji yambone kukwao"
        },
        {
            "chapter": 47,
            "verse": 22,
            "text": "Mwinetu jenumanja patin’galauche (kuleka chikulupi ni kuleka kumenyana ngondo ni makafili), tim’be nkuwatanganya pachilambo nikataga ulongo wenu (mwamwatendelaga kala ndema jaujinga)"
        },
        {
            "chapter": 47,
            "verse": 23,
            "text": "Wanganyao ni awala wawalwesile Allah, niwatesile kuwa wangapikana, ni kugatenda kuwa gangalola meso gao"
        },
        {
            "chapter": 47,
            "verse": 24,
            "text": "Ana ngaakujichetelela Qur’an, kapena m’mitima mwao mwana achinampatiika wakwe (mwanti ni jiwugalidwe kwangajipikana Qur’anijo)"
        },
        {
            "chapter": 47,
            "verse": 25,
            "text": "Chisimu awala waagalauchile ku migongo jao (ku ukafili) panyuma pakumanyukuka kukwao chongoko, shetani jwasalalichisye (itendo yao yangalumbana), soni (Allah) nijwapele ndawi jelewu"
        },
        {
            "chapter": 47,
            "verse": 26,
            "text": "Yalakweyo ni ligongo lyanti wanganyao (achinakunaku) watite pakwasalila awala (achimakafili) wawaichimile ayila yawatulwisye Allah: “Chitunkunde ine mu ichindu (yenu, mpela yakum’benga Muhammadi ﷺ, ni kwagwisya ulesi wakusaka kuja kumenyana namwe ngondo).” Sano Allah ni akumanyilila asili syao"
        },
        {
            "chapter": 47,
            "verse": 27,
            "text": "Ana ichiwa uli ndema jatachatyosyaga Achimalaika maumi gao pakuwa, achaputaga ngope syao ni migongo jao"
        },
        {
            "chapter": 47,
            "verse": 28,
            "text": "Yalakweyo ni ligongo lyanti wanganyao waakuyiye yayampikasyisye Allah ntima, nikuchiwenga chinonyelo Chakwe, basi (Allah) ni agajonasile masengo gao"
        },
        {
            "chapter": 47,
            "verse": 29,
            "text": "Ana akuganichisya awala wamuli m’mitima mwao ulwele (wa unakunaku) kuti Allah ngawa nkukukopochesya papaswela kusakalilwa kwao"
        },
        {
            "chapter": 47,
            "verse": 30,
            "text": "Soni tungasache tungannosisye wanganyao, basi nkaamanyilile ni imanyilo yao, nambo tinkomboleche kwamanya kwene mu kawechete (kao) kakunonyelesya, soni Allah akumanyilila itendo yenu"
        },
        {
            "chapter": 47,
            "verse": 31,
            "text": "Soni chitun’dinje kwene mayeso jenumanja mpaka twamanyukule akuputa ngondo (ligongo lya dini) mwa jenumanja, ni wakupilila, ni tusilochesye papaswela abali syenu"
        },
        {
            "chapter": 47,
            "verse": 32,
            "text": "Chisimu awala waakufuulu ni kusiwililaga (wandu) kwitala lya Allah, ni kunsisyaga Ntenga ﷺ panyuma pakumanyukuka kukwao chongoko; nganawa apeleche chisausyo chilichose kwa Allah, ni tachigajonanga (Allah) masengo gao"
        }
    ]
}