{
    "maqras": [
        {
            "chapter": 17,
            "verse": 23,
            "text": "Soni Ambuje wenu (Allah) alamwile yanti ngasin’galagatila wanganyammwe (jwinepe) ikaweje Jwele pejo, ni kwatendela yambone achinangolo wawili. Naga jumo jwao akuuyika uchekulu (juli) kukwenu kapena wanawawili, basi ngasimwawechetela (malowe gachipongwe atamose kuti) ah! Soni ngasimwakalipila, ni mwawecheteleje malowe gauchimbichimbi"
        },
        {
            "chapter": 17,
            "verse": 24,
            "text": "Soni mwagoyechesyeje lipapiko lyakulinandiya pakwatendela chanasa, ni m’becheteje kuti: “Ambuje wangu! Mwatendelani chanasa wanawawilio mpela muwanelelaga une kuwanache.”"
        },
        {
            "chapter": 17,
            "verse": 25,
            "text": "M’mbuje gwenu jukuimanya yaili m’mitima mwenu, nam’baga jenumanja wambone (kwa achinangolo wenu ndawi ni katema, kaneka ni kusoya panandi), basi chisimu Jwalakwe juwele Jwakululuka kusyene kwa wakuujilaujila (Kukwakwe pakutenda toba)"
        },
        {
            "chapter": 17,
            "verse": 26,
            "text": "Soni jwapaulongo mumpani liunjili lyakwe (kuumila mu chipanje chenu), kwisa soni masikini ni jwapaulendo, ni ngasimmisanga (chipanje chenu) namisangape"
        },
        {
            "chapter": 17,
            "verse": 27,
            "text": "Chisimu akumisanga awele achin’jao mashetani, sano shetani kwa Ambujegwe (Allah) juwele jwakanila kusyene (chindimba champele)"
        },
        {
            "chapter": 17,
            "verse": 28,
            "text": "Sano naga nkwatundumalila wanganyao (pangapa liunjili lyao ligongo lyanti nganinkola), nambo nchisosagasosaga ukoto wakuumila kwa Ambuje wenu (Allah) wankuujembecheya, basi mwawechetelani malowe gakwalukangana (ni kutulasya ntima, mpela kuti: Naga mbatemo chinan’gawile)"
        },
        {
            "chapter": 17,
            "verse": 29,
            "text": "Soni ngasim’buwika nkono wenu kuwa (mpela) utawidwe nnukosi mwenu (pakuleka kutola), soni ngasiwwujongola kuujongola kosope kwene (pakutola mwakumisanga) ntakwisa mum’bele wagambidwa (ligongo lyaubaili) ni kulaga nnope (ligongo lyakumisanga)"
        },
        {
            "chapter": 17,
            "verse": 30,
            "text": "Chisimu Ambuje wenu akunsapangulilaga lisiki jwansachile, ni kunnandiyichisya (jwansachile). Chisimu Jwalakwe kwa achikapolo Wakwe juwele Jwakumanyilila chenene, Jwakulolechesya (akummanya jwakuwajilwa utajili ni jwakuwajilwa kulaga)"
        },
        {
            "chapter": 17,
            "verse": 31,
            "text": "Soni ngasim’bulaga wanache wenu pakogopa kulaga, Uwwe chitwape lisiki wanganyao ni jenumanja wakwe. Chisimu kwaulaga wanganyao chiwele chilemwa chekulungwa"
        },
        {
            "chapter": 17,
            "verse": 32,
            "text": "Soni ngasinchiwandichila chikululu, chisimu chalakwecho chiwele usakwa, soni (liwele) litala lyangalumbana"
        },
        {
            "chapter": 17,
            "verse": 33,
            "text": "Soni ngasim’bulaga mundu jwaakanyisye Allah (kum’bulaga) ikaweje paligongo lyakwitichika (ni malamusi ga Dini), sano mundu jwaulajidwe mwalupuso, basi pamasile patum’bichile machili jwawinjila jwakwe (gakuusya mbusyo, kapena kupochela malipilo, kapena kululuka), ningasajonanga (jwawinjilajo) pa kuulaga, chisimu jwalakwe juwele jwakamuchisyidwa (ni malamusi ga Dini)"
        },
        {
            "chapter": 17,
            "verse": 34,
            "text": "Soni ngasinchiwandichila chipanje cha mwanache jwawina ikaweje mwitala lyalili lyambone (mpela kuchitupiya ni malonda), mpaka akuyiche komangala kwakwe (ni kumpaga), soni kwanilisyani chilanga, chisimu chilanga chichiwa chakuwusyidwa (pa Kiyama)"
        },
        {
            "chapter": 17,
            "verse": 35,
            "text": "Soni gumbasyani chipiimo chambale ndema jankupima, soni n’dinjeje nisikelo jakulungamika, yalakweyo ni yaili yambone (kukwenu) soni ni yaikwete mbesi jambone nnope (ku Akhera)"
        },
        {
            "chapter": 17,
            "verse": 36,
            "text": "Soni ngasinyyikuyakuya (pakuiwecheta kapena kuitenda) ichindu yanganinkola nayo umanyilisi. Chisimu mawiwi, meso ni ntima ya chilichose cha yalakweyo yichiwa yakuwusyidwa (ni Allah)"
        },
        {
            "chapter": 17,
            "verse": 37,
            "text": "Soni ngasin’jenda pa chilambo mwakutwanga, chisimu mmwe ngawa nkupowola litaka soni ngawa nkugaika matumbi pakaleupe"
        },
        {
            "chapter": 17,
            "verse": 38,
            "text": "Yosope yeneyi kusakala kwakwe kuwele kwakuwenjedwa nnope kwa Ambuje wenu (Allah)"
        },
        {
            "chapter": 17,
            "verse": 39,
            "text": "Yalakweyi ni (ine) mu yalunda lwakusokoka yan’juwulile Ambuje wenu (mmwe Muhammadi ﷺ), ni ngasim’biika pamo ni Allah nnungu jwine ntakwika mumponyedwe ku Jahannama n’di wagambidwa soni wakuwinjidwa (kuchanasa cha Allah)"
        },
        {
            "chapter": 17,
            "verse": 40,
            "text": "Ana M’mbuje gwenu ansagulile jenumanja (achimakafili wa pa Maaka) wanache wachilume, sano Jwalakwe ni alitendele mwa Achimalaika wanache wachikongwe? Chisimu wanganyammwe nkuwecheta lilowe lyekulungwa nnope"
        },
        {
            "chapter": 17,
            "verse": 41,
            "text": "Soni pamasile patusalichisye nnope (chilichose) mu aji Qur’an kuti (achimakafili) apate kumbuchila, ni ngajikwajonjechesya wanganyao ikaweje kujichima ni kujitalichila"
        },
        {
            "chapter": 17,
            "verse": 42,
            "text": "Jilani (mmwe Muhammadi ﷺ): “Ingawe japali pamo ni Jwalakwe (Allah) milungu jine mpela mwaakuwechetela (achimakafilio), basi jingasosilesosile (milungujo) litala lyakwaulila kwa Nsyene Arishi (Chindanda Chaulungu kuti akamenyane Najo).”"
        },
        {
            "chapter": 17,
            "verse": 43,
            "text": "Kuswejela ni Kwakwe soni jutalikangene nayo yaakuwechetayo kutalikangana kwekulungwa nnope"
        },
        {
            "chapter": 17,
            "verse": 44,
            "text": "Gakunswejesyaga Jwalakwe mawunde nsano nagawili kwisa soni litaka ni yaili mwalakwemo, ni pangali chindu chilichose ikaweje chikunswejesyaga ni lumbili Lwakwe, nambo kuti wanganyammwe ngankumanyilila kaswejesye kao. Chisimu Jwalakwe juwele Jwakutulala nnope ntima, Jwakululuka kusyene"
        },
        {
            "chapter": 17,
            "verse": 45,
            "text": "Sano pati nchisoomaga (mmwe Muhammadi ﷺ) Qur’an tukasawika chilikati chenumwe ni awala wangakukulupilila ya Akhera chakusiwilila changaonechela"
        },
        {
            "chapter": 17,
            "verse": 46,
            "text": "Soni tuwisile iwuniko m’mitima mwao kuti akajimanyilila aji (Qur’an), ni m’mawiwi mwao (tutasile) usito (wa usiiwa kuti akajipikana), soni pati nchasalaga Ambuje wenu (Allah) Jikape mu Qur’an, akasagalauchila ku migongo jao kutila (mwakuchimidwa kusyene ni yakuntenda Nnungu kuwa Jumope)"
        },
        {
            "chapter": 17,
            "verse": 47,
            "text": "Uwwe tukumanyilila kusyene yaakupikanila wanganyao ndema jaakupikanila kukwenu (mmwe Muhammadi ﷺ nchisoomaga), ni ndema jaakusongonelana. Ndema jaakuwecheta walupuso (kwasalila Asilamu pakusaka kwasokonesya): “Jenumanja ngankunkuya ikaweje mundu jwannojedwe.”"
        },
        {
            "chapter": 17,
            "verse": 48,
            "text": "Nnole yatite pakunnandanyichisya ni ilandanyo yaukoleko (pane kuti wakulogwa pane nsawi pane wamasoka), basi ni asokonechele, mwanti nganawa apakombwele kupata litala (lya chongoko)"
        },
        {
            "chapter": 17,
            "verse": 49,
            "text": "Ni akasatiji: “Ana uwwe patuchiwa maupa ni ipande yekatichekatiche, nambo yakuona uwwe tuchiukulidwa nikuwa yagumbidwa yasambano?”"
        }
    ]
}