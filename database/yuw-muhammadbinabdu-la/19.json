{
    "chapter": [
        {
            "chapter": 19,
            "verse": 1,
            "text": "Kaf-Ha-Ya-‘Ain-Swad"
        },
        {
            "chapter": 19,
            "verse": 2,
            "text": "(Achi ni) chikumbusyo cha ukoto wa Ambuje wenu (Allah) pa kapolo Jwakwe Zakariya"
        },
        {
            "chapter": 19,
            "verse": 3,
            "text": "Pandema jajwawilasile Ambujegwe (Allah) ni m’bilango wakusongona"
        },
        {
            "chapter": 19,
            "verse": 4,
            "text": "Jwatite: “E Ambuje wangu! Maupa gangu gatochomele, ni ntwe wangu ujenele uli, ni nganimbeje jwantapane pakum’benda Mmwe Ambuje wangu (kwanti ni nganjanga).”"
        },
        {
            "chapter": 19,
            "verse": 5,
            "text": "“Chisimu une ngwajogopa achalongo achimijangu (kuti atakonanga Dini) panyuma pangu, sano wankwangu ni ali wapalale, basi mumbani (mwanache) jwawinjila kuumila Kukwenu.”"
        },
        {
            "chapter": 19,
            "verse": 6,
            "text": "“Tanjinjile une, ni talijinjile soni liwasa lya Yaakubu (pa ilimu ya Dini ni utume), soni chimuntende jwalakwejo Mmwe Ambuje wangu kuwa jwakunonyeledwa.”"
        },
        {
            "chapter": 19,
            "verse": 7,
            "text": "(Jwasalilidwe kuti): “E mmwe Zakariya! Chisimu Uwwe tukumpa abali jakusengwasya ja mwanache lina lyakwe Yahaya, nganitumpeje jwalijose lyele linali kala kose.”"
        },
        {
            "chapter": 19,
            "verse": 8,
            "text": "(Zakariya) jwatite: “Ambuje wangu! Chingole chantiuli mwanache kutendaga wankwangu wapalale, ni une pamasile pambiche pambesi pa uchekulu?”"
        },
        {
            "chapter": 19,
            "verse": 9,
            "text": "(Lilaika) lyatite: “Mwele (ni muchiiwele). Ambuje wenu akuti: ‘Yalakweyo iwele yakwepepala Kukwangu, soni chisimu nan’gumbile mmwejo kalakala nkanim’be kuwa chilichose.”"
        },
        {
            "chapter": 19,
            "verse": 10,
            "text": "(Zakariya) jwatite: “Ambuje wangu! Mumbichilani chimanyilo (chachiimanyisye yanti wankwangu ajigele chilu)?” Lyalakwe (Lilaika) lyatite: “Chimanyilo chenu ni chanti; ngasinkombola kwawechetekasya wandu ilo itatu kutendaga n’di wambonembonepe.”"
        },
        {
            "chapter": 19,
            "verse": 11,
            "text": "Basi ni jwakopweche m’chigunguli chakuswalila ni kuonechela ku wandu wakwe, ni jwasalile wanganyao ni makono kuti: “Munswejesyani (Allah) kundawi ni kwigulo.”"
        },
        {
            "chapter": 19,
            "verse": 12,
            "text": "(Allah wansalile Yahaya kuti): “E mmwe Yahaya! Jigalani Chitabu (cha Taurat) mwamachili.” Ni twampele jwalakwe lunda (lwa utume) ali jwannandi"
        },
        {
            "chapter": 19,
            "verse": 13,
            "text": "Ni (twampele soni) chinonyelo (chakuwanganyichilana ni chanasa) kuumila Kukwetu, ni kuswejela (kusambi syantundu uliose), ni jwaliji soni jwawoga (wakun’jogopa Allah)"
        },
        {
            "chapter": 19,
            "verse": 14,
            "text": "Soni jwaliji jwakwatendela yambone achinangolo wakwe, soni nganawa jwakulikulungusya kapena jwakunyosya"
        },
        {
            "chapter": 19,
            "verse": 15,
            "text": "Soni ntendele waliji pa jwalakwe kutandila lisiku lyajwapali, ni lisiku lyakuwa nambo soni (uchiwa pajwalakwe) lisiku lyajuchiukulidwa m’malembe ni kuwa ni umi soni"
        },
        {
            "chapter": 19,
            "verse": 16,
            "text": "Soni munsalani Maryam m’Chitabu (achi cha Qur’an), pandema jawaatukwiche achalongo achimijakwe (ni kulungama) kuupande wakundawi (wansikiti wa Baitul Muqaddas)"
        },
        {
            "chapter": 19,
            "verse": 17,
            "text": "Ni jwawisile chakusiwilila ku wanganyao. Basi ni twantumichisye Nsimu Wetu (Jibulilu), ni walilandenye kukwakwe nti chisawu mundu jusyesyene"
        },
        {
            "chapter": 19,
            "verse": 18,
            "text": "(Maryam) jwatite: “Chisimu une ngulijuya mwa (Allah) Jwaukoto wejinji kukwenu, nam’baga mmwejo wawoga (wakun’jogopa Allah).”"
        },
        {
            "chapter": 19,
            "verse": 19,
            "text": "(Lilaika) lyatite: “Chisimu une ntenga jwa Ambuje wenu, (mbiche) kukumpa ntuka wa mwanache jwanswela.”"
        },
        {
            "chapter": 19,
            "verse": 20,
            "text": "(Maryam) jwatite: “Chingole chantiuli mwanache kutendaga nganangwayeje mundu jwalijose (jwannume), soni nganimba jwachigwagwa?”"
        },
        {
            "chapter": 19,
            "verse": 21,
            "text": "(Lilaika) lyatite: “Mwele (ni muchiiwele), Ambuje wenu akuti: ‘Yalakweyo iwele yakwepepala Kukwangu, soni kuti tuntende jwalakwejo kuwa chisimosimo kwa wandu, ni ukoto wakuuma Kukwetu, soni (achi) ni chiwele chilamusi chelamulelamule.”"
        },
        {
            "chapter": 19,
            "verse": 22,
            "text": "Basi (Maryam) ni wajigele chilu cha jwalakwe (Isa), basi (Maryam) ni jwatukwiche nacho (chilucho kulungama) kuupande wakunaula (wa ku Baitulaham)"
        },
        {
            "chapter": 19,
            "verse": 23,
            "text": "Sano ulwele wakunkuuli wanyyikasyisye ku chisichi cha ntende. Jwalakwe jwatite: “Nkongwene! Nabola ningaawe nkaniiwe yalakweyi, ngati ngaliji jwakuliwalichika kusyene.”"
        },
        {
            "chapter": 19,
            "verse": 24,
            "text": "Basi (Lilaika) lyam’bilasile (Maryam) chamwiwanda mwakwe, (lichitiji): “Ngasin’dandaula. Chisimu Ambuje wenu antendele mwiwanda mwenumo kapwapwa.”"
        },
        {
            "chapter": 19,
            "verse": 25,
            "text": "“Soni ligwedanyilani chisichi chantendecho, tijumpatuchile tende jwan’jiwu.”"
        },
        {
            "chapter": 19,
            "verse": 26,
            "text": "“Basi lyani, mwani ni ntuulasye liso (lyenu). Sano naga mum’bone mundu jwalijose, basi n’jile (ni makono) kuti: ‘Chisimu une ndawile nasili kwa (Allah) Jwaukoto wejinji jakuleka kuwecheta, mwanti lelo nganam’bechetekasya mundu jwalijose.”"
        },
        {
            "chapter": 19,
            "verse": 27,
            "text": "Basi ni jwaiche najo (mwanachejo) ku wandu wakwe ali am’beleche. Wanganyao watite: “E mmwe Maryam! Chisimu pamasile pam’biche ni chindu chekulungwa nnope (chakusimosya).”"
        },
        {
            "chapter": 19,
            "verse": 28,
            "text": "“E mmwe alumbuwao Haruna! Atati wenu nganawa mundu jwangalumbana, namuno achikulu wenu soni nganawa wachigwagwa.”"
        },
        {
            "chapter": 19,
            "verse": 29,
            "text": "Basi (Maryam) wannaanjiile (mwanache kuti awechetane najo). Wanganyao watite: “Chitum’bechetekasye chinauli mwanache jwanti ali nnuuli?”"
        },
        {
            "chapter": 19,
            "verse": 30,
            "text": "(Mwanache) jwatite: “Chisimu une kapolo jwa Allah, ambele Chitabu, ni andesile kuwa Ntume.”"
        },
        {
            "chapter": 19,
            "verse": 31,
            "text": "“Soni andesile kuwa jwaupile palipose pandili, ni anjisyisye kuswali ni kutola Zaka muchinonjelele ndili chijumi.”"
        },
        {
            "chapter": 19,
            "verse": 32,
            "text": "“Ni kwatendela yaukoto mama wangu, ni nganandenda kuwa jwakulikwesya, kapena jwantapane.”"
        },
        {
            "chapter": 19,
            "verse": 33,
            "text": "“Soni ntendele uli kukwangu kutandila lisiku lyanapali, ni lisiku lyatinjiwa, kwikanila soni lisiku lyatinjiukulidwa m’malembe ni kuwa ni umi soni.”"
        },
        {
            "chapter": 19,
            "verse": 34,
            "text": "Jwalakwe ni Isa mwanache jwa Maryam. (Aga ni) malowe gakuona gaakuwa (Akilisito) ali nkugakaichila"
        },
        {
            "chapter": 19,
            "verse": 35,
            "text": "Nganiiwa yakuwajilwa kwa Allah kulitendela mwanache jwalijose, kuswejela ni Kwakwe. Pati asachile chilichose (kuti chipatikane), basi agambaga kuchisalila kuti “M'be!” Ni chikasawaga"
        },
        {
            "chapter": 19,
            "verse": 36,
            "text": "(Isa jwatite) “Soni chisimu Allah ni M’mbuje gwangu soni M’mbuje gwenu, basi mun’galagatilani. Ali ni litala lyagoloka.”"
        },
        {
            "chapter": 19,
            "verse": 37,
            "text": "Basi ni gaatiindeene makuga (ga Akilisito) chilikati chao (pakwamba ya Isa, wane kutiji mwanache jwa Nnungu, wane nnungu jwene, wane jumpepe mwa milungu jitatu), basi ipotesi tiikawe ya awala wawakanile yakuja kuonechela pansongano wa lisiku lyekulungwa"
        },
        {
            "chapter": 19,
            "verse": 38,
            "text": "Kaje kupikanichisya wanganyao (achimakafilio) ni kulolechesya lisiku lyatachituichilila! Nambo walupuso lelo (pa duniya pano), ali mu kupotela kwakuonechela"
        },
        {
            "chapter": 19,
            "verse": 39,
            "text": "Soni mwatetelani wanganyao ya lisiku lyamadandausi, ndema jachichilamulidwa chilamusi (chakwinjila ku Mbepo ni ku Moto), kutendaga wanganyao (pa duniya pano), ali nkulilechelela soni ngakukulupilila"
        },
        {
            "chapter": 19,
            "verse": 40,
            "text": "Chisimu Uwwe ni watuchitawalila litaka ni yaili palakwepo (yosope ichiwa Yetuwe panyuma pakuwa iwumbe yosope), soni Kukwetu tachiuchisyidwa"
        },
        {
            "chapter": 19,
            "verse": 41,
            "text": "Soni munsalani Ibrahima m’Chitabu (achi cha Qur’an), chisimu jwalakwe jwaliji jwakuwecheta yakuona soni Ntume"
        },
        {
            "chapter": 19,
            "verse": 42,
            "text": "Pandema jawatite kwa babagwe: “E baba wangu! Ligongo chichi nkugalagatila chindu changapikana, changalola soni changawa nkunkamuchisya chilichose?”"
        },
        {
            "chapter": 19,
            "verse": 43,
            "text": "“E baba wangu! Chisimu une umbichilile umanyilisi wanganium’bichilila mmwe, basi munguyaani, tinan’jongolele kwitala lyagoloka.”"
        },
        {
            "chapter": 19,
            "verse": 44,
            "text": "“E baba wangu! Ngasimun’galagatilaga shetani, chisimu shetani kwa (Allah) Jwaukoto wejinji juwele jwakunyosya kusyene.”"
        },
        {
            "chapter": 19,
            "verse": 45,
            "text": "“E baba wangu! Chisimu une ngogopa kuti itakwika mwainkwayiye ilagasyo kuumila kwa (Allah) Jwaukoto wejinji, ni kuwa mmwejo nsyowe jwa shetani.”"
        },
        {
            "chapter": 19,
            "verse": 46,
            "text": "(Babagwe) watite: “Ana nkujiwenga milungu jangu mmwe Ibrahima (niligongo lyakwe nkujigamba)! Chisimu naga ngankuleka (yakujigambayo) chinansome kwene (maganga), soni mundyochelani ndawi jeleu (tukaonegana).”"
        },
        {
            "chapter": 19,
            "verse": 47,
            "text": "(Ibrahima) jwatite: “Ntendele uwe kukwenu! Chinam’bendele chikululuko kwa Ambuje wangu, chisimu Walakweo awele wakundendela nnope une ukoto.”"
        },
        {
            "chapter": 19,
            "verse": 48,
            "text": "“Soni chinantundumalile wanganyammwe ni yankuiwenda kunneka Allah, une ni chinam’bendeje Mmbuje gwangu. Ngwete chikulupi chanti ngamba jwantapane pakum’benda Mmbuje gwangu (kwanti ni ngajanjidwa duwa jangu).”"
        },
        {
            "chapter": 19,
            "verse": 49,
            "text": "Basi ndema jawatundumalile wanganyao ni yawaliji nkuigalagatila kunneka Allah, twampele jwalakwejo Isihaka ni Yaakuubu, soni jwalijose (mwa wanganyao) twantesile kuwa Ntume"
        },
        {
            "chapter": 19,
            "verse": 50,
            "text": "Ni twapele soni wanganyao kuumila mu ukoto Wetu (chipanje ni wanache), ni twawichile kusalidwa kwambone soni kwapenani (ni wandu wadini syosope)"
        },
        {
            "chapter": 19,
            "verse": 51,
            "text": "Soni munsalani Musa m’Chitabu (achi cha Qur’an), chisimu jwalakwe jwaliji jwakusagulidwa ni kuswejesyedwa, soni jwaliji Ntenga soni Ntume"
        },
        {
            "chapter": 19,
            "verse": 52,
            "text": "Ni twam’bilasile kuumila kun’dyo kwetumbi, ni twam’bandichisye kuti tuwechetane najo mwakusongona"
        },
        {
            "chapter": 19,
            "verse": 53,
            "text": "Ni twampele (Musa) kuumila mu ukoto Wetu nchimwenegwe Haruna kuwa Ntume"
        },
        {
            "chapter": 19,
            "verse": 54,
            "text": "Soni munsalani Ismaila m’Chitabu (achi cha Qur’an), chisimu jwalakwe jwaliji jwakuona pachilanga, soni jwaliji Ntenga soni Ntume"
        },
        {
            "chapter": 19,
            "verse": 55,
            "text": "Soni jwaliji nkulichisya liwasa lyakwe kuswali ni kutola Zaka, soni jwaliji jwakunonyeledwa kwa Ambujegwe (Allah)"
        },
        {
            "chapter": 19,
            "verse": 56,
            "text": "Soni munsalani Idrisa m’Chitabu (achi cha Qur’an), chisimu jwalakwe jwaliji jwakuwecheta yakuona soni Ntume"
        },
        {
            "chapter": 19,
            "verse": 57,
            "text": "Ni twannyakwile (ni kum’bika) malo gapenani kusyene"
        },
        {
            "chapter": 19,
            "verse": 58,
            "text": "Wanganyao ni awala wawapele Allah chindimba, mwa achimitume, mu wanache wa Adam, ni mu awala watwajigele pamo ni Nuhu (m’chombo), ni mu wanache wa Ibrahima ni Israila, ni mu awala watwajongwele ni kwasagula. Pati gachisoomedwaga kukwao ma Aya ga (Allah) Jwaukoto wejinji, akasasenjelemukukaga kusujudu aku anankulila"
        },
        {
            "chapter": 19,
            "verse": 59,
            "text": "Basi ni yasipwiche panyuma pao isipuka (wanache ni isukulu yakusakala), wasijonasile swala (pangasilondesya chenene kasiswali kakwe kapena kusileka kwene), ni wakuyiye isako (yao), ni tachija kusimangana nao Moto"
        },
        {
            "chapter": 19,
            "verse": 60,
            "text": "Ikaweje awala watesile toba, ni kulupilila, ni kutendaga yambone, basi wanganyao takajinjile ku Mbepo, soni ngaja kutendedwa lupuso pa chilichose"
        },
        {
            "chapter": 19,
            "verse": 61,
            "text": "(Takagajinjile) Matimbe Gandamo, agala gatawene nao chilanga (Allah) Jwaukoto wejinji achikapolo Wakwe mwangali kugaona. Chisimu Jwalakwe chilanga Chakwe chiwele chakwika"
        },
        {
            "chapter": 19,
            "verse": 62,
            "text": "Ngaaja kupikana mwalakwemo malowe gangali mate, ikaweje salam (kulamuchila kwantendele), soni akwete kupata lisiki lyao mwalakwemo kundawi ni kwigulo"
        },
        {
            "chapter": 19,
            "verse": 63,
            "text": "Jalakwejo ni Mbepo jatukaape kujitawala mwa achikapolo Wetu wawaliji wawoga (wakun’jogopa Allah)"
        },
        {
            "chapter": 19,
            "verse": 64,
            "text": "Ni ngatukasatulukaga (uwwe Achimalaika) ikaweje kwalilamusi lya Ambuje wenu (mmwe Muhammadi ﷺ), iwele Yakwe yaili paujo petu ni yapanyuma petu kwisa soni yaili chilikati chayalakweyo, ni nganawa Ambuje wenu wanti ni kuliwalila"
        },
        {
            "chapter": 19,
            "verse": 65,
            "text": "M’mbuje jwa kumawunde ni petaka ni chilikati cha iwiliyi, basi mun’galagatileje (Jwele pejo), soni jendelechelani kupilila pakun’galagatila Jwalakwe. Ana pana jwankummanyilila jwakulandana Najo pakolanjidwa"
        },
        {
            "chapter": 19,
            "verse": 66,
            "text": "Sano mundu (kafili) ni akutiji: “Ana ndili mbwile, nambo yakuona chinjikoposyedwa (m’malembe) ni kuwa ni umi?”"
        },
        {
            "chapter": 19,
            "verse": 67,
            "text": "Ana mundu ngaakukumbuchila kuti chisimu Uwwe twan’gumbile jwalakwejo kalakala kutendaga nganawa chilichose"
        },
        {
            "chapter": 19,
            "verse": 68,
            "text": "Basi ngwalumbila Ambuje wenu! Chisimu Uwwe tuchasonganganya wanganyao pampepe ni mashetani, kaneka ni tuchiika nao kusyene mungulugulu mwa Jahannama ali chitindiwalile"
        },
        {
            "chapter": 19,
            "verse": 69,
            "text": "Kaneko ni tuchikoposya kusyene kuumila mwikuga lililyose jwalijose mwa wanganyao jwawaliji jwakupelenganya nnope pakunnyosya (Allah) Jwaukoto wejinji"
        },
        {
            "chapter": 19,
            "verse": 70,
            "text": "Soni chisimu Uwwe, ni watukwamanya chenene wali wakuwajilwa kuujinjila walakwe (Motowo)"
        },
        {
            "chapter": 19,
            "verse": 71,
            "text": "Soni pangali jwalijose mwa jenumanja ikaweje chakaujomboche (Motowo), chiwele (chalakwechi) kwa Ambuje wenu chilamusi chelamulelamule"
        },
        {
            "chapter": 19,
            "verse": 72,
            "text": "Kaneko ni chitukaajokole awala wawaliji ni woga (wakun’jogopa Allah), ni chitukaaleche mwalakwemo walupuso ali chitindiwalile"
        },
        {
            "chapter": 19,
            "verse": 73,
            "text": "Sano naga gachisoomedwaga kukwao ma Aya Getu gakupikanika chenene, awala waakanile akasatiji kwa awala waakulupilile: “Ana lyapi mwa makuga gawili (lyajenumanja kapena lyetuwe) lyalili ni malo gambone nnope gakutama soni lyalili nganya jambone nnope (jakuchimbichika)?”"
        },
        {
            "chapter": 19,
            "verse": 74,
            "text": "Ana jilingwa mwa mikutula jatwajijonasile paujo pao, jajakwete ndundu syambone nnope kwisa soni kaoneche kambone"
        },
        {
            "chapter": 19,
            "verse": 75,
            "text": "Jilani (mmwe Muhammadi ﷺ): “Mundu jwali nkusokonechela, basi (Allah) Jwaukoto wejinji channundile jwalakwejo ndawi (jaumi wakwe), kwikanila pandema jataachiiona yaakuwa nkupedwa chilanga – mwine ilagasyo kapena ndawi (jakwichila Kiyama) – basi tachimanyilila kuti nduni jwakwete malo gakusakala ni jwaakwete asilikali wangali machilili.”"
        },
        {
            "chapter": 19,
            "verse": 76,
            "text": "Sano Allah ni akwajonjechesyaga chongoko wandu waajongweche, soni masengo gambone gakwendelechela ni gagali gambone nnope kwa Ambuje wenu pa malipilo, soni ni kwakuujila kwambone (ngawa ya duniya yaakutwanjila achimakafiliyo)"
        },
        {
            "chapter": 19,
            "verse": 77,
            "text": "Ana mum’bweni ajula jwaagakaaniile ma Aya Getu, ni kuwecheta kuti: “Chisimu chene une (naga kumbuchisya soni ku umi pa Kiyama), chinjipedwa (soni) chipanje ni wanache (yaatite pakuumba pa duniya pano).”"
        },
        {
            "chapter": 19,
            "verse": 78,
            "text": "Ana jutekuilingula yakusisika, kapena jutawene chilanga ni (Allah) Jwaukoto wejinji"
        },
        {
            "chapter": 19,
            "verse": 79,
            "text": "Ngwamba! Uwwe chitulembe yajukuwecheta, ni tuchin’jonjechesya ndawi jelewu nnope jailagasyo"
        },
        {
            "chapter": 19,
            "verse": 80,
            "text": "Ni tuchintawalila (pajuchiwapo) yosope yajukwambayo (chipanje ni wanache wakweo), ni juchituichilila (ku Kiyama) juli jikajikape"
        },
        {
            "chapter": 19,
            "verse": 81,
            "text": "Eti wanganyao alitendele milungu jinepe kunneka Allah, kuti jape wanganyao machili ni uchimbichimbi"
        },
        {
            "chapter": 19,
            "verse": 82,
            "text": "Ngwamba! (Waakuti achimilungu waowo) tachikukana kwagalagatila kwaoko, ni tachisyuka kuwa atinda wao"
        },
        {
            "chapter": 19,
            "verse": 83,
            "text": "Ana ngankuiona yanti Uwwe tukugatumisyaga mashetani pa achimakafili gagakwakwembelechesyaga kusyene (kutenda yakusakala)"
        },
        {
            "chapter": 19,
            "verse": 84,
            "text": "Basi ngasintenda chitema pa wanganyao (kuti apedwe ilagasyo mwachitema), chisimu Uwwe tukuwa tulinkwawalanjila wanganyao chiwalanjilo (chamasiku gao, pachigakwanapo tuchapa ilagasyo)"
        },
        {
            "chapter": 19,
            "verse": 85,
            "text": "Lisiku lyatuchasonganganya wandu wawoga (wakun’jogopa Allah) ulendo wa kwa (Allah) Jwaukoto wejinji, ali m’mikutula jekwele mu yakwela"
        },
        {
            "chapter": 19,
            "verse": 86,
            "text": "Ni tuchasakula akulewa wa ku Jahannama ali ni njota (mpela yaikasatiji pakusakulidwa ilango yanjota wakukumwa mesi)"
        },
        {
            "chapter": 19,
            "verse": 87,
            "text": "Ngasakola machili gakuchondelela ikaweje jwapochele chilanga (cha lusa) kuumila kwa (Allah) Jwaukoto wejinji"
        },
        {
            "chapter": 19,
            "verse": 88,
            "text": "Wanganyao ni akutiji: “(Allah) Jwaukoto wejinji alitendele mwanache.”"
        },
        {
            "chapter": 19,
            "verse": 89,
            "text": "Chisimu pamasile pam’biche nacho chindu chakunyalaya kusyene (pa yankuwechetayi)"
        },
        {
            "chapter": 19,
            "verse": 90,
            "text": "Mawunde gakusigalaga panandi kuti gapasuchepasuche ni malowego, nombe litaka ganjikaganjika, nombe matumbi kugwa ni katikakatika"
        },
        {
            "chapter": 19,
            "verse": 91,
            "text": "Ligongo lyakunnambuchisya (Allah) Jwaukoto wejinji kuti jwana mwanache"
        },
        {
            "chapter": 19,
            "verse": 92,
            "text": "Soni nganiiwa yakuwajilwa kwa (Allah) Jwaukoto wejinji kulitendela mwanache"
        },
        {
            "chapter": 19,
            "verse": 93,
            "text": "Pangali jwalijose jwaali kumawunde ni petaka ikaweje chijuchiyika kwa (Allah) Jwaukoto wejinji juli kapolo"
        },
        {
            "chapter": 19,
            "verse": 94,
            "text": "Chisimu pamasile pawakusenye wanganyao pakwamanya chenene, ni wawalasile chiwalanjilo chakwana"
        },
        {
            "chapter": 19,
            "verse": 95,
            "text": "Soni wosope weneo tachim’bichilila (Allah) lisiku lya Kiyama jikajika"
        },
        {
            "chapter": 19,
            "verse": 96,
            "text": "Chisimu awala waakulupilile ni kutendaga yambone, (Allah) Jwaukoto wejinji tachawichila wanganyao chinonyelo"
        },
        {
            "chapter": 19,
            "verse": 97,
            "text": "Basi chisimu tujijepepesye jele (Qur’aniji) m’chiwecheto chenu (mmwe Muhammadi ﷺ), kuti mwasengwasye najo wandu wawoga (wakun’jogopa Allah), ni kwatetela najo wandu wamakani"
        },
        {
            "chapter": 19,
            "verse": 98,
            "text": "Ana jilingwa mwa mikutula jatwajijonasile paujo pao? Ana pana jwalijose jwankum’bona (mmwe Muhammadi ﷺ) mwa jamanjao kapena kupikana nswakanyo wakwe"
        }
    ]
}