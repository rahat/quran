{
    "pages": [
        {
            "chapter": 45,
            "verse": 23,
            "text": "Ana mum’bweni ajula jwaitesile isako yakwe kuwa nnungu jwakwe, Allah ni annechelele kusokonechela panyuma pa umanyilisi (waum’bichilile mundujo kuti ayi yakusakala ni kuitendagape), ni adindile chidindo mmawiwi mwakwe, ni mu ntima mwakwe, ni awisile m’meso mwakwe chisiwilo, ana ni nduni jwampaka an’jongole jwalakwejo panyuma pa (kunnechelela) Allah? Ana ngankukumbuchila"
        },
        {
            "chapter": 45,
            "verse": 24,
            "text": "(Achimakafili) ni watite: “Pangali (umi) wine ikaweje umi wetu wa duniya peuno, tukuwaga, nambo soni tukulamaga, ni ngajikutujonangaga ikaweje ndawi basi.” Ni nganakola wanganyao umanyilisi uliose pa yele (yaakuwechetayo), nganawa wanganyao ikaweje agamba ganichisyape basi"
        },
        {
            "chapter": 45,
            "verse": 25,
            "text": "Sano pati gachisoomedwaga kukwao ma Aya Getu gakusalichisya, ngagakasawaga makani gao ikaweje kuwecheta kwao kwanti: “Wikaani nao achatati wetu (wawawile kalakala) nam’baga jenumanja nkuwecheta yakuona.”"
        },
        {
            "chapter": 45,
            "verse": 26,
            "text": "Jilani: “Allah ni jwaakumpa umi jenumanja, kaneka ni akumpaga chiwa, kaneko taachinsonganganya lisiku lya Kiyama lyangali kaichila ya lyalakwelyo, nambo wandu wajinji ngaakumanyilila.”"
        },
        {
            "chapter": 45,
            "verse": 27,
            "text": "Soni uwele wakwe Allah uchimwene wa kumawunde ni petaka, sano lisiku lyajichijima Kiyama lyele lisikulyo wakuya yaunami tachipelelwa (yambone yosope)"
        },
        {
            "chapter": 45,
            "verse": 28,
            "text": "Ni tinchiuona nkutula uliose uli utindiwele, nkutula uliose uchiwilanjidwa wa ku (kusooma) chitabu chakwe (cha masengo gakwe), (achisalilidwaga yanti): “Lelo tillipidwe jenumanja yamwaliji nkupanganya.”"
        },
        {
            "chapter": 45,
            "verse": 29,
            "text": "“Achi chitabu Chetu chikuwecheta yakwamba jenumanja mwakuonaonape, chisimu Uwwe twaliji nkulemba yamwaliji nkupanganya.”"
        },
        {
            "chapter": 45,
            "verse": 30,
            "text": "Sano awala wawakulupilile ni kutendaga yambone, basi M’mbuje gwao (Allah) takajinjisye ku chanasa Chakwe, kwalakweko ni kupunda kwakuonechela"
        },
        {
            "chapter": 45,
            "verse": 31,
            "text": "Nambo awala wawakufuulu (tiikawechetedwe kukwao yanti): “Ana nganigawa ma Aya Gangu gali nkusoomedwa kukwenu? Nambo mwalikulungwisye, ni mwaliji wandu wakulewa.”"
        },
        {
            "chapter": 45,
            "verse": 32,
            "text": "Soni pati iwechetedwe (yanti): “Chisimu chilanga cha Allah chakuonaonape, nambo soni Kiyama nganijiwa jakaikasya.” Mwatiji: “Ngatukumanyilila kuti Kiyama nichichi, nganitukola nganisyo silisyose ikaweje liganichisyape, soni nganituwa mwa akusimichisya (yakwika kwa Kiyama).”"
        }
    ]
}