{
    "pages": [
        {
            "chapter": 27,
            "verse": 45,
            "text": "Soni chisimu chene Uwwe twatumisye kwa achina Samuda nnongo n’jao (jwali) Swaleh (juwasalile kuti): “Mun’galagatilani Allah.” Basi naalole! Wanganyao wasyuchile kuwa makuga gawili (lyakulupilila ni lyakanila) gagaliji nkukangana"
        },
        {
            "chapter": 27,
            "verse": 46,
            "text": "Jwalakwe jwatite: “E wandu wangu! Ligongo chichi nkuijanguichisya yakusakala (kuti impate) nkaniiwe yambone? Uli ngam’benda Allah chikuluko kuti ntendeledwe chanasa?”"
        },
        {
            "chapter": 27,
            "verse": 47,
            "text": "Wanganyao watite: “Uwwe tutapene ligongo lyenumwe ni wan’di namwe.” Jwalakwe jwatite: “Chitapani chenu chili kwa Allah (ligongo lya itendo yenu yangalumbana), nambo jenumanja ni wandu wankuliingwa (pakumpa yambone ni yakusakala).”"
        },
        {
            "chapter": 27,
            "verse": 48,
            "text": "Sano mu nsinda (wa Samuda) mwaliji mwana wandu nsano nancheche wawaliji nkuwatanganya pa chilambo, soni nganakolosyaga"
        },
        {
            "chapter": 27,
            "verse": 49,
            "text": "Wanganyao watite: “Nnumbililane kwa Allah kuti chisimu chitukampute ngondo chilo jwalakwe ni liwasa lyakwe, kaneko chisimu chitunsalile jwawinjila jwakwe kuti: Uwwe nganituwandika pa chonasiko cha liwasa lyakwe, nambo soni chisimu uwwe tukuwecheta yakuona.”"
        },
        {
            "chapter": 27,
            "verse": 50,
            "text": "Ni wapanjile malindi, nombe Uwwe nitwapanjile mipango jakonanga malindi gao kutendaga wanganyao akakumanyilila"
        },
        {
            "chapter": 27,
            "verse": 51,
            "text": "Basi nnole mujawelele mbesi ja malindi gao! Chisimu Uwwe twajonasile wanganyao ni wandu wao wosopewene"
        },
        {
            "chapter": 27,
            "verse": 52,
            "text": "Basi asila ni nyumba syao (syasyasyuchile kuwa) mawuucha, ligongo lya lupuso lwao. Chisimu mu yalakwei mwana chilosyo kwa wandu waakumanyilila"
        },
        {
            "chapter": 27,
            "verse": 53,
            "text": "Ni twajokwele awala wawakulupilile nikuwa ni woga (wakun’jogopa Allah)"
        },
        {
            "chapter": 27,
            "verse": 54,
            "text": "Soni (munkumbuchilani) Lutwi pandema jawatite kwa wandu wakwe: “Ana nkuyiichilila yausakwa (matanyula) kutendaga jenumanja n’di nkuloleela?”"
        },
        {
            "chapter": 27,
            "verse": 55,
            "text": "“Nambo yakuona jenumanja nkwaichilila achalume pakwanilisya isako yenu kwaleka achakongwe? Nambo jenumanja niwandu ajinga.”"
        }
    ]
}