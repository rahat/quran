{
    "pages": [
        {
            "chapter": 47,
            "verse": 1,
            "text": "Awala waakufuulu, nikusiwililaga (wandu) kwitala lya Allah, Jwalakwe (Allah) juitesile kuwa yantega itendo yao"
        },
        {
            "chapter": 47,
            "verse": 2,
            "text": "Nambo awala waakulupilile ni kutendaga yambone, ni kulupilila yaitulusyidwe kwa Muhammadi ﷺ yaili yakuona yakuumila kwa M’mbuje gwao (Allah), Jwalakwe (Allah) juisimasisye ilewi yao, ni kwakolochesya kawe kao"
        },
        {
            "chapter": 47,
            "verse": 3,
            "text": "Yalakweyo ni ligongo lyanti awala waakufuulu akuyiye yaunami, sano awala waakulupilile ni akuyiye yakuona yakuumila kwa M’mbuje gwao (Allah), iyyoyopeyo ni yaakuti Allah pakupeleka kwa wandu ilandanyo yao"
        },
        {
            "chapter": 47,
            "verse": 4,
            "text": "Sano naga nsimangene nao (pangondo) awala waakufuulu, basi mwakunulani ngosi (mwaulagani mwanakamo), mpaka pati ntupiye kwaulaga wanganyao, basi liiyaani matondolo (gakwatawila, mwakamulani kuwa mateeka genu), sano panyuma pakwe komboleka gamba kwaleka (mwangali kutola mbote), kapena (kwaleka) pa kuliombola (pakutola mbote), (ntendeje iyyo) mpaka ngondo jiyikane mwakutula misigo jakwe (jiyikane mwakumala). Chalakwecho (ni chilamusi cha Allah). Sano Allah angasache nikuti angamalene nao (Nsyene mwangali jenumanja kumenyana nao), nambo (akunnamula kuputa ngondo) kuti walinje mayeso wane mwa jenumanja pa wane (wakulupilila pa wakanila). Sano awala waaulajidwe petala lya Allah, basi Jwalakwe ngasagajonanga masengo gao"
        },
        {
            "chapter": 47,
            "verse": 5,
            "text": "Tiwajongole, ni kwakolochesya kawe kao"
        },
        {
            "chapter": 47,
            "verse": 6,
            "text": "Ni tachajinjisya ku Mbepo jawamanyisye"
        },
        {
            "chapter": 47,
            "verse": 7,
            "text": "E jenumanja wankulupilile! Naga nkunkamuchisya Allah (pakamuchisya petala Lyakwe), Jwalakwe tankamuchisye, ni tagalimbanganye makawu genu"
        },
        {
            "chapter": 47,
            "verse": 8,
            "text": "Sano awala waakufuulu, chonasiko nichao, soni (Allah) ayitesile kuwa yantega itendo yao"
        },
        {
            "chapter": 47,
            "verse": 9,
            "text": "Yalakweyo ni ligongo lyanti wanganyao ayiwenjile yaatulwisye Allah, basi (Allah) ni agajonasile masengo gao"
        },
        {
            "chapter": 47,
            "verse": 10,
            "text": "Ana ngaakwendajenda pa chilambo nikupitaga nchilola mujawelele mbesi ja awala wapaujo pao? Allah wajonasile; sano akwete kupata achimakafili (walelowa ilagasyo) yanti mpela yalakweyo"
        },
        {
            "chapter": 47,
            "verse": 11,
            "text": "Yalakweyo ni ligongo lyanti Allah ni Nkwachengeta awala waakulupilile, sano achimakafili nganakola nkwachengeta jwao"
        }
    ]
}