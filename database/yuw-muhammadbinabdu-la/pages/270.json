{
    "pages": [
        {
            "chapter": 16,
            "verse": 27,
            "text": "Kaneko lisiku lya Kiyama (Allah) tachajigasya nchesela ni tachiti: “Ali kwapi akumwanganya nao, awala wamwaliji nkukangana (ni Achimitume) yakwamba wanganyao?” Awala wawapedwile umanyilisi tachiti: “Chisimu kwaluka lelo ni ulanda ili pa achimakafili.”"
        },
        {
            "chapter": 16,
            "verse": 28,
            "text": "“Awala waakwatyosyaga Achimalaika mitima jao (pa kuwa) ali walitenda lupuso achimisyene (ligongo lyaukafili wao).” Basi tachilipeleka (aku achitiji): “Uwwe nganituwa nkutenda yakusakala iliyose.” (Achimalaika tachiti): “Yakuona, chisimu chene Allah ni Nkumanyilila kusyene yamwaliji nkutenda wanganyammwe.”"
        },
        {
            "chapter": 16,
            "verse": 29,
            "text": "“Basi jinjilani milango ja ku Jahannama, chim’be wandamo kwalakweko.” Basi kaje kusakala nnope mauto ga wakulikwesya"
        },
        {
            "chapter": 16,
            "verse": 30,
            "text": "Sano (naga kuli) kuwechetedwe kwa awala waakun’jogopa (Allah) kuti: “Ana M’mbuje gwenu jutulwisye chichi (kwa Muhammadi ﷺ)?” Akasatiji: “(Atulwisye) yambone.” Kwa awala waakutenda yambone pa achino chilambo cha duniya akwete kupata yambone, sano chisimu nyumba ja Akhera ni jajili jambone nnope. Soni kaje kusalala nnope nyumba ja wandu waoga (wakun’jogopa Allah)"
        },
        {
            "chapter": 16,
            "verse": 31,
            "text": "Matimbe Gandamo gatakagajinjile, sulo sikujilima cha pasi pakwe, akwete kupata wanganyao mwalakwemo iliyose yaakuisaka. Iyyoyopeyo ni yaakutiji Allah pakwalipila waoga (wakun’jogopa Jwalakwe)"
        },
        {
            "chapter": 16,
            "verse": 32,
            "text": "Awala waakwatyosyaga Achimalaika mitima jao (pa kuwa) ali wambone, achasalilaga kuti: “Ntendele uwe kukwenu! Jinjilani ku Mbepo ligongo lya ayila (yambone) yamwaliji nkutenda.”"
        },
        {
            "chapter": 16,
            "verse": 33,
            "text": "Ana akwembecheya (achimakafilio inepe) pangawaga kuti gaichilile Malaika (kukwatyosya mitima), kapena kuti chaichilile chilamusi cha Ambuje wenu (Allah cha ilagasyo kapena Kiyama)? Mwele ni muwatendele awala wa paujo pao. Ni nganiwatenda Allah lupuso, nambo achimisyene ni wawaliji nkulitenda lupuso"
        },
        {
            "chapter": 16,
            "verse": 34,
            "text": "Basi yapatile yakusakala ya wapanganyisye, niyasyungwile ayila (ilagasyo) yawaliji nkuitendela chipongwe"
        }
    ]
}