{
    "pages": [
        {
            "chapter": 18,
            "verse": 28,
            "text": "Litawani ntima wenu (mmwe Muhammadi ﷺ) pakuwa pamo ni awala waakum’bombanga M’mbuje gwao kundawi ni kwigulo achisachililaga ngope Jakwe, soni meso genu gakaapeleta wanganyao (ni kwalola wane) nchisachililaga ipeto yaumi wa duniya, soni ngasimunkunda ajula jwatuuliwesye ntima wakwe yaatukumbuchila Uwwe, ni jukuyiye isako yakwe, soni ichindu yakwe iwele yakwasika"
        },
        {
            "chapter": 18,
            "verse": 29,
            "text": "Soni jilani: “Yakuona ikuumila kwa M’mbuje gwenu (Allah).” Sano jwaakusaka (kulupilila) basi akulupilile, soni jwaakusaka (kanila) basi akanile. Chisimu Uwwe twalinganyichisye walupuso Moto wachiuchasyungula uwigo wakwe. Sano naga akawendeje chikamuchisyo (ligongo lya njota), chakakamuchisyidweje ni mesi (gamasemule nnope) ganti mpela ntofu wenyelenyenduche, gagakagwaguleje ngope. Kaje kusakala nnope yakumwa (yakwe)! Soni kaje kusakala nnope pakwegama ni kupumulila (pakwe)"
        },
        {
            "chapter": 18,
            "verse": 30,
            "text": "Chisimu awala waakulupilile ni kutendaga yambone (tuchalipila pa umbone wao), chisimu Uwwe wangawatanganya malipilo ga mundu jwaakolosyisye masengo"
        },
        {
            "chapter": 18,
            "verse": 31,
            "text": "Wanganyao akwete kupata Matimbe Gandamo, kwasikujilima sulo cha pasi pao, chakapetedwe kwalakweko ni makosa gagolodi, ni chakawaleje nguwo syachisamba sya silika jwakuwewela ni silika jwakandapalila, ali ajegeme kwalakweko nyyindanda yetandiche chenene. Kaje kusalala nnope malipilo (gakwe)! Ni kutama chenene nnope pakwegama ni kupumulila (pakwe)"
        },
        {
            "chapter": 18,
            "verse": 32,
            "text": "Soni mwapani wanganyao chilandanyo cha wandu wawili; jumo jwao (juwaliji kafili) twam’biichiile migunda jiwili ja zabibu, ni twajisyungulichisye ni mitende, ni twawisile chilikati chakwecho mmela (wine)"
        },
        {
            "chapter": 18,
            "verse": 33,
            "text": "Migunda jinajiwilijo jasogwele isogosi yakwe, soni nganijipungusyamo chilichose (mu kasogole kakwe), ni twapitisye nkatikaati mwakwemo sulo"
        },
        {
            "chapter": 18,
            "verse": 34,
            "text": "Ni jwakwete soni isogosi (ine mpela ipanje ni wanache), ni wansalile n’jakwe (juwaliji jwakulupilila) aku ali nkuntwanjila kuti: “Une ni jungwete chipanje chejinji nnope kumpunda mmwe, nambo soni (ngwete) machili gamajinji ligongo lya wandu wakunguya.”"
        }
    ]
}