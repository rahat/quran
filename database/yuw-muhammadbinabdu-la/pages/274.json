{
    "pages": [
        {
            "chapter": 16,
            "verse": 65,
            "text": "Sano Allah atulwisye mesi (gawula) kuumila kwinani, basi ni galakwego alisyusyisye litaka panyuma pakuwa kwakwe. Chisimu mu yalakweyo mwana chilosyo (chakwasyusya wawe pa Kiyama) kwa wandu waakupikanaga (ni kuchetelela)"
        },
        {
            "chapter": 16,
            "verse": 66,
            "text": "Soni chisimu nkwete wanganyammwe ichetelelo mu ilango, tukummwesyaga yaili m’matumbo mwakwe, yaikopokaga chilikati chandowe ni myasi, (wauli) nkaka wakulenjela wakumwedwa chenene kwa akumwa"
        },
        {
            "chapter": 16,
            "verse": 67,
            "text": "Ni mu isogosi yatende ni zabibu nkasalinganyaga kuumila mwalakwemo yakumwa yakolelwasya kwisa soni lisiki lyambone. Chisimu mu yalakweyo mwana chilosyo (chakulosya ukombosi wa Allah) kwa wandu waakwete lunda"
        },
        {
            "chapter": 16,
            "verse": 68,
            "text": "Soni Ambuje wenu wasijuwulile nyuchi kuti: “Lilinganyichisyani majumba m’matumbi kwisa soni mu itela ni (m’misinga) jaakukolekaga (wandu).”"
        },
        {
            "chapter": 16,
            "verse": 69,
            "text": "“Kaneko nillyeje isogosi yantundu uliose, basi ni n’jendeje m’matala ga Ambuje wenu gagajepepasyidwe (kukwenu).” Ikasakopokaga mu ndumbo syakwe yakumwa yakulekangana ntundu wakwe (wauli uchi), mwalakwemo mwana ntela wawandu (wakupolela ilwele yaijinji). Chisimu mu yalakweyo mwana chilosyo (chakulosya ukombosi wa Allah) kwa wandu waakuchetelela"
        },
        {
            "chapter": 16,
            "verse": 70,
            "text": "Sano Allah wan’gumbile wanganyammwe, kaneko champe chiwa, sano wane mwa jenumanja pana waakutendesyedwa kuujila ku umi wakusakala (wauchekulu wannope) mwanti ngaakumanyililaga chilichose panyuma pa umanyilisi (wawakwete). Chisimu Allah ni Jwakumanyilila nnope, Jwakombola kusyene"
        },
        {
            "chapter": 16,
            "verse": 71,
            "text": "Soni Allah waatupiye wane mwa jenumanja palisiki kwapunda wane, nambo awala wapedwile lyejinji nganawa agawile lisiki lyaolyo kwa awala (achikapolo) wagapatile makono gao gan’dyo; kuti wanganyao ni awe wakulandana pa lisikilyo. (Nambi uli nkunnandanya Allah ni achikapolo Wakwe kutendaga jenumanja nganim’ba nkundile kulandana ni achikapolo wenu?) Ana nambi akuukana ukoto wa Allah"
        },
        {
            "chapter": 16,
            "verse": 72,
            "text": "Soni Allah an’guumbiile wanganyammwe achimmasyeto wantundu wenu, ni am’biichiile kuumila mwa achimmasyeto wenuo wanache kwisa soni isukulu, ni ampele soni ichindu yambonembone. Ana yaukoleko ni yaakuikulupilila, sano ukoto wa Allah wanganyao ni akuukana"
        }
    ]
}