{
    "pages": [
        {
            "chapter": 5,
            "verse": 96,
            "text": "Gawele gaakundisyidwa kukwenu maani ga m'mbwani ni yakulya yakwe (yaisimanikwe m'mbwanimo ili iwile isyenepe ni ili ya halali) jiwele posyo jenu kwisa soni wapaulendo, ni gakanyisyidwe kukwenu maani ga m’mikuli muchinnonjelele n'di muniya (ja Hija kapena Umra). Soni mun'jogopani Allah Ajula jwa chinchisonganganyisyidwa Kukwakwe"
        },
        {
            "chapter": 5,
            "verse": 97,
            "text": "Allah alitesile Likaaba - Nyumba Jakuchimbichika - kuwa lyakwajimila wandu (kuti apatende ibada ya Hija ni kupata yakulajila yao ya duniya mwantunjelele), nimwesi wakuchimbichika (awutesile nombe kuwa wakwajimila wandu pangaputigwa ngondo mwalakwemo), kwisa soni inyama yambepesi (ja ku Maaka), ni makosa (gaikuwechedwaga, ayitesile yosopeyo kuwa yakwajimila wandu waijigele kuti akatendedwa uwwanga), yalakweyi (ayitesile) kuti mmanyilile yanti Allah akwimanya yaili kumawunde ni yaili petaka, ni kuti soni Allah chindu chilichose awele Jwachimanya chenene"
        },
        {
            "chapter": 5,
            "verse": 98,
            "text": "Manyililani yanti Allah ni Jwaukali pakupeleka ipotesi, ni kuti soni Allah ni Jwakululuka kusyene, Jwachanasa channope"
        },
        {
            "chapter": 5,
            "verse": 99,
            "text": "Pangali masengo gane kwa Ntenga ﷺ ikaweje kulungusya utenga, soni Allah akwimanya yankulosya palangulangu ni yankusisa"
        },
        {
            "chapter": 5,
            "verse": 100,
            "text": "Jilani: “Yakusakala ni yambone ngawa nkulandana, namuno kuli kunsangalesye kutupa kwa yakusakalayo (nkapendechela ku yalakweyo).” Basi mun'jogopani Allah, E jenumanja wankwete lunda! Kuti m'be wakupunda"
        },
        {
            "chapter": 5,
            "verse": 101,
            "text": "E jenumanja wankulupilile! Ngasim'buusyaga indu yanti ili ilosyedwe kukwenu mpaka insakalile, soni naga nyyiwusyeje ndema jakutulusyidwa Qur’an chiyilosyedwe kukwenu. Allah ayisiimaasiisye yeleyo (yakuwuusyawuusya yenuyo ni ngasim'bujauja soni), soni Allah ni Jwakululuka kusyene, Jwakutulala nnope ntima"
        },
        {
            "chapter": 5,
            "verse": 102,
            "text": "Chisimu wawuusiisye yalakweyo wandu wawaliji paujo penu, kaneko ligongo lya yalakweyo wasyuchile kuwa wakanila"
        },
        {
            "chapter": 5,
            "verse": 103,
            "text": "Allah nganawika (mpingu uliose) pa nyama jakuwilanjikwa Bahiira, kapena Saaiba. kapena Waswiila, kapena Haamu, (aji ni mitundu ja ngamiya syawaliji wandu nkuchimbichisya nasyo isanamu kala Usilamu nkaniuyiche), nambo wandu waakanile akunsepela Allah unami, soni wajinji mwa jamanjao wangali umanyilisi"
        }
    ]
}