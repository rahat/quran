{
    "pages": [
        {
            "chapter": 5,
            "verse": 77,
            "text": "Jilani: “E jenumanja achinsyene chitabu (Ayuda ni Akilisito)! Ngasinsumbaga mpika pa dini jenu (paakulupilila inepe) yangawaga yakuona, soni ngasinkuya isako yawandu wawamasile pawasokonechele kala, ni kwaasokonesya wajinji, niwasokonechele kuleka litala lyagoloka.”"
        },
        {
            "chapter": 5,
            "verse": 78,
            "text": "Walwesedwe awala wawakanile mu wanache wa Israila ni lulimi lwa Daudi ni Isa mwanache jwa Maryam, yalakweyo ligongo lya kunyosya kwao, soni waliji ali nkusumba mpika"
        },
        {
            "chapter": 5,
            "verse": 79,
            "text": "Nganawaga nkukanyana pa yakusakala yaaitesile, kaje kusakala nnope yawaliji nkutenda"
        },
        {
            "chapter": 5,
            "verse": 80,
            "text": "Timwaone wajinji mwa jamanjao (Ayuda) ali nkusyowekana nao awala wakanile (makafili gacharabu, kuti awupute ngondo Usilamu), kaje kusakala nnope yaajilongochesye mitima jao! Mwanti Allah wakasilichile, soni mu ilagasyo tachiwa wandamo"
        },
        {
            "chapter": 5,
            "verse": 81,
            "text": "Mwanti angawe ali nkunkulupilila Allah ni Ntume (Muhammadi ﷺ) kwisa soni yaitulusyidwe kukwakwe, nga nganiwatenda kuwa asyowe, nambo kuti wajinji mwa jamanjao wakunyosya"
        },
        {
            "chapter": 5,
            "verse": 82,
            "text": "Chisimu chene timwasimane wandu wali wakupundanganya nnope utinda kwa wandu waakulupilile; ni Ayuda kwisa soni wakuwanganya (Allah ni isanamu), soni chisimu chene timwasimane wali wakuwandichila wao nnope ku chinonyelo chakwanonyela wandu wakulupilila; ni awala wakutiji: “Chisimu uwwe ni Akilisito.” Yalakweyo ligongo lyanti mwa wanganyao mwana achalijiganye ya dini kwisa soni wakun’jogopa Nnungu, soni nikuti wanganyao wangalikwesya"
        }
    ]
}