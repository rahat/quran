{
    "juzs": [
        {
            "chapter": 67,
            "verse": 1,
            "text": "Anyakwiche (pa uchimbichimbi ni upile) Ajula (Allah) jwauli mu Nkono Mwakwe uchimwene, soni Jwalakwe pa chindu chilichose awele Jwakombola"
        },
        {
            "chapter": 67,
            "verse": 2,
            "text": "Ajula jwaagumbile chiwa ni umi kuti an'dinje (yanti) ana wani mwa jenumanja wali wakolosya kusyene masengo. Soni Jwalakwe ni Jwamachili gakupunda, Jwakululuka kusyene"
        },
        {
            "chapter": 67,
            "verse": 3,
            "text": "Ajula jwaagumbile mawunde nsano nagawili mwakusajikanya (line pachanya pa lijakwe, natamuno nnole kwinaniko) ngankuona kutindana kulikose mu kagumbe ka (Allah) Jwaukoto wejinji, basi wilisyani kulola, ana nkujiona midala jilijose"
        },
        {
            "chapter": 67,
            "verse": 4,
            "text": "Soni wilisyani kulola kawilikose, chikum'bujile mwasyene kulolako (meso gali) nkuchenga soni galakwe gali pambesi pakupela (nambo so! Nganim'ba nchiweni chilema chilichose)"
        },
        {
            "chapter": 67,
            "verse": 5,
            "text": "Soni chisimu chene pamasile patulisalalisye liwunde lya duniya ni nyali (ndondwa), ni tusitesile kuwa (mwakuumila yenje) yagasomela mashetani. Soni twalinganyichisye wangayao ilagasyo ya Moto Wakulapuka"
        },
        {
            "chapter": 67,
            "verse": 6,
            "text": "Soni akwete kupata wandu wankanile M'mbuje gwao ilagasyo ya Jahannama, kaje kusakala nnope malo gakuujila gakwe"
        },
        {
            "chapter": 67,
            "verse": 7,
            "text": "Ndema jatachiponyedwa mwalakwemo tachikupikana kulilima kwakwe soni aku uli nkutokota kusyene"
        },
        {
            "chapter": 67,
            "verse": 8,
            "text": "Ukusigalaga panandi kuti ukatichekatiche ligongo lya ukali. Ndema jilijose jalikaponyedweje mwalakwemo likuga (lya achimakafili), chaakaawusyeje akuwusunga (Motowo wali Achimalaika kuti): “Ana nganam’bichilila nkutetela?”"
        },
        {
            "chapter": 67,
            "verse": 9,
            "text": "Takajanjeje (kuti): “Elo, chisimu jwatuichilile nkutetela, nambo twakaaniile, ni twatite: ‘Allah nganatumisya chilichose, nganim'batu jenumanja ikaweje mu kupotela kwekulungwa.”"
        },
        {
            "chapter": 67,
            "verse": 10,
            "text": "Soni takajileje: “Tungawe twapikanile (yawatusalilaga ila) kapena kuiganichisya mwalunda, nga nganituwa mu wandu wa ku Moto Wakulapuka.”"
        },
        {
            "chapter": 67,
            "verse": 11,
            "text": "Basi takajitichisye ilewi yao (nambo kwitichisyako ngakuja kwakamuchisya), mwanti kutalichila nikwao wandu wa ku Moto Wakulapuka (kutyochela ku chanasa cha Allah)"
        },
        {
            "chapter": 67,
            "verse": 12,
            "text": "Chisimu awala waakun’jogopa M’mbuje gwao akakum’bona, akwete kupata chikululuko ni malipilo gekulungwa"
        },
        {
            "chapter": 67,
            "verse": 13,
            "text": "Soni (kanga) chin'gasise malowe genu (gakun'gaamba Muhammadi ﷺ) kapena chin'galochesye papaswela (yalumope), chisimu Jwalakwe (Allah) ni Nkumanyilila yayili m’mitima"
        },
        {
            "chapter": 67,
            "verse": 14,
            "text": "Ana jukamanyilila Jwagumbile? Kutendaga Jwalakwe ni Jwakumanyilila yakunyilila nnope, Jwaasimanya abali syosope"
        },
        {
            "chapter": 67,
            "verse": 15,
            "text": "Jwalakwe ni Ajula jwam'biichiile litaka kuwa lyakutumika (pa chilichose chankusaka, mpela kwendajenda, kulima ni kutawapo yakutawatawa), basi jendani mbali ni mbali syetakalyo soni lyagani mu lisiki Lyakwe (Allah), soni Kukwakwe pe ni kwakuujila (kwenu pa Kiyama)"
        },
        {
            "chapter": 67,
            "verse": 16,
            "text": "Ana nkuiona kuti n'di pantunjelele mwanti (Allah) Jwaali kwinani ngawa nkuntitimisya nalyo litaka, basi nikuwa lyalakwelyo lina nkutenganyika (pakuwowochelwa)"
        },
        {
            "chapter": 67,
            "verse": 17,
            "text": "Kapena nkuiona kuti n'di pantunjelele mwanti (Allah) Jwaali kwinani ngawa nkuntumichisya chimbunga chasakalawe (nikun'jonanga nasyo sakalawesyo)? Basi ni tinchimanyilila mwachikasawelaga chitetelo Changu"
        },
        {
            "chapter": 67,
            "verse": 18,
            "text": "Soni yakuonaonape pamasile pawaakaaniile awala wapaujo pao, nambi kwaliji uli kasilika Kwangu (ngati najonasile wosope)"
        },
        {
            "chapter": 67,
            "verse": 19,
            "text": "Ana ngaakuiona ijuni pachanya pao mwaikusapangulila mapapiko ni kugapinda? Pangali jwaakuijangata ikaweje (Allah) Jwaukoto wejinji, chisimu Jwalakwe pa chindu chilichose awele Jwakulolechesya"
        },
        {
            "chapter": 67,
            "verse": 20,
            "text": "Kapena niwani awala wali asilikali wenu wanti ni kunkulupusya pangawaga (Allah) Jwaukoto wejinji? Nganawatu achimakafili ikaweje ali mu kunyenjeka basi"
        },
        {
            "chapter": 67,
            "verse": 21,
            "text": "Kapena niwani awala wampaka ampe lisiki naga Jwalakwe (Allah) ali aumbete lisiki Lyakwe? Nambo wanganyao akwendelechela kulikwesya ni kuitila (yakuona)"
        },
        {
            "chapter": 67,
            "verse": 22,
            "text": "Ana mundu jwaakwenda chiinamile (akakulola m'bujo jwanti komboleka kugwa) chamakuku ni jwali jwakongoka, kapena mundu jwaakwenda chongochele petala lyagoloka"
        },
        {
            "chapter": 67,
            "verse": 23,
            "text": "Jilani: “Jwalakwe ni Ajula jwawan'gumbile (nkakupatikana kalakose), ni wam'biichiile kupikana, kulola ni mitima (jaganichisya). Nambo kutogolela kwenu kuwele kwannonope.”"
        },
        {
            "chapter": 67,
            "verse": 24,
            "text": "Jilani: “Jwalakwe ni Ajula jwan'jenesye petaka, soni Kukwakwe ni kutinchisonganganyisidwa.”"
        },
        {
            "chapter": 67,
            "verse": 25,
            "text": "(Achimakafili) niakutiji: “Ana nichakachi (chatichikwanilana) chele chilanga (cha Kiyamachi) nam'baga jenumanja nkuwecheta yakuona?”"
        },
        {
            "chapter": 67,
            "verse": 26,
            "text": "Jilani: “Umanyilisi (wa yele) uli kwa Allah pe, sano une ngambile kuwa nkutetela jwakusalichisya.”"
        },
        {
            "chapter": 67,
            "verse": 27,
            "text": "Nambo ndema jatakachione (chilanga cha Kiyamacho) chili dusi (ni wanganyao), ngope sya awala wawakanile sichipiilila ni kalaluka (ligongo lya madandausi). Ni kuchiwechetedwa (mwa kwachindimbula kuti): “Ayi niayilayila yamwaliji nkuiwilasya (kuti iyiche, sano ni iyiiche).”"
        },
        {
            "chapter": 67,
            "verse": 28,
            "text": "Jilani: “Ana nkuiona uli, naga Allah ali anjonasile une pamo ni awala wandinao (mwankusachila wanganyammwe), kapena kututendela chanasa, ana ni wani wampaka agajokole makafili ku ilagasyo yakupoteka nnope?”"
        },
        {
            "chapter": 67,
            "verse": 29,
            "text": "Jilani: “Jwalakwe ni (Allah) Jwaukoto wejinji, tunkulupilile Jwele, soni kwa Jwalakwe pe ni kutujeegamiile. Basi tinchimanyilila (panyuma pakwika ilagasyo kuti) nduni jwali m’kupotela kwakuonechela.”"
        },
        {
            "chapter": 67,
            "verse": 30,
            "text": "Jilani: “Ana nkuiona uli, naga mesi genu (gosope) gali gajumilile, ana ni wani wampaka ayiche nago kukwenu mesi gatutumule?”"
        },
        {
            "chapter": 68,
            "verse": 1,
            "text": "Nun. Nguchilumbila chakulembela (chaakuleembelaga Achimalaika ni wane wosope) kwisa soni yaakulembaga"
        },
        {
            "chapter": 68,
            "verse": 2,
            "text": "Mmwe (Muhammadi ﷺ) nganim'ba wamasoka pachindimba cha Ambuje wenu (champele, wauli utume)"
        },
        {
            "chapter": 68,
            "verse": 3,
            "text": "Soni chisimu nkwete kupata mmwejo malipilo gangamala (ligongo lya kulagasika kwenu pakwenesya utenga)"
        },
        {
            "chapter": 68,
            "verse": 4,
            "text": "Soni chisimu mmwe n'di pachanya pandamo jambone nnope"
        },
        {
            "chapter": 68,
            "verse": 5,
            "text": "Basi, sampano tinyyione, nombe nao soni taione"
        },
        {
            "chapter": 68,
            "verse": 6,
            "text": "Yanti ana wani mwa jenumanja wagaapatile masoka? (Mmwejo kapena wanganyao)"
        },
        {
            "chapter": 68,
            "verse": 7,
            "text": "Chisimu Ambuje wenu ni waakummanyilila chenene mundu jwaapoteele kuleka litala Lyakwe, soni Walakweo ni waakwamanyilila chenene wali wakongoka"
        },
        {
            "chapter": 68,
            "verse": 8,
            "text": "Basi ngasimwapikanila wakanila"
        },
        {
            "chapter": 68,
            "verse": 9,
            "text": "Akasasachililaga n'di mwaakundilile (pa yakusakala), basi nombe nao ni ankundilile (pa yambone)"
        },
        {
            "chapter": 68,
            "verse": 10,
            "text": "Soni ngasimumpikanila jwalijose jwakulumbila-lumbila soni jwakwaluka"
        },
        {
            "chapter": 68,
            "verse": 11,
            "text": "Nkusogoda, jwakwendajenda kupita nchitenda unakunaku"
        },
        {
            "chapter": 68,
            "verse": 12,
            "text": "Jwakusiwilila yambone, jwakusumba mpika, jwasambi syejinji"
        },
        {
            "chapter": 68,
            "verse": 13,
            "text": "Jwakumula ntima soni panyuma pa yele jwakulipakasya utundu wa wane"
        },
        {
            "chapter": 68,
            "verse": 14,
            "text": "(Akulikwesya) ligongo lyakuwa jwana chipanje ni wanache"
        },
        {
            "chapter": 68,
            "verse": 15,
            "text": "Pati gachisoomedwaga kukwakwe ma Aya Getu jukasatiji: “Asi ni adisiadisi sya wandu wandanda.”"
        },
        {
            "chapter": 68,
            "verse": 16,
            "text": "Chiitum'biika chimanyilo palupula"
        },
        {
            "chapter": 68,
            "verse": 17,
            "text": "Chisimu Uwwe twalinjile (achimakafili wachikuraishio pakwapa chindimba ni kuchikana) yatwatite pakwalinga achinsyene n'gunda, ndema jawalumbile kuti takaugungule (isogosi yakwe) kumasikusiku (kuti wakulaga akaaona atakwika muwawendile)"
        },
        {
            "chapter": 68,
            "verse": 18,
            "text": "Ni nganawecheta malowe ganti “Nasakaga Allah.”"
        },
        {
            "chapter": 68,
            "verse": 19,
            "text": "Nilyaawusyungwile (n'gundao) likungu lyakuumila kwa Ambuje wenu kutendaga wanganyao ali nnugono"
        },
        {
            "chapter": 68,
            "verse": 20,
            "text": "Basi niwachelelwe uli nti chisawu wegungule"
        },
        {
            "chapter": 68,
            "verse": 21,
            "text": "Basi ni wawilangene kumasikusiku"
        },
        {
            "chapter": 68,
            "verse": 22,
            "text": "“Lawililani kun'gunda wenu naga nkusaka gungula.”"
        },
        {
            "chapter": 68,
            "verse": 23,
            "text": "Basi ni wawigwile aku achisongonelanaga"
        },
        {
            "chapter": 68,
            "verse": 24,
            "text": "“Akasan'jinjilila ata panandi kwalakweko lelo masikini jwalijose.”"
        },
        {
            "chapter": 68,
            "verse": 25,
            "text": "Ni walawilile mwachisindo achiganichisyaga kuti apakombwele (kwasiwilila masikinio)"
        },
        {
            "chapter": 68,
            "verse": 26,
            "text": "Basi ndema jawauweni (n'gundao) watite: “Chisimu uwe tusokonechele.”"
        },
        {
            "chapter": 68,
            "verse": 27,
            "text": "(Niwatite soni: “Ngwamba, niwwuwu) nambo kuti uwwe tujiimiidwe.”"
        },
        {
            "chapter": 68,
            "verse": 28,
            "text": "Jwakulungamika chilikati chao jwatite: “Ana nganinansalila yanti: ‘Ana uli ngankunswejesya (Allah pakuwecheta malowe ganti: Naga Allah akusaka chitukagungule)?”"
        },
        {
            "chapter": 68,
            "verse": 29,
            "text": "Wanganyao watite: “Aswejeele Ambuje wetu! Chisimu uwwe twaliji wakulitenda lupuso (pangankumbuchila Allah).”"
        },
        {
            "chapter": 68,
            "verse": 30,
            "text": "Basi ni walolegene aku achidandaulanaga (pakupulisyana yaagajima masikini)"
        },
        {
            "chapter": 68,
            "verse": 31,
            "text": "Wanganyao watite: “Kutapana kwetuwe! Chisimu uwwe twaliji wakusumba mpika (paganisya yagajima masikini).”"
        },
        {
            "chapter": 68,
            "verse": 32,
            "text": "“Mwine Ambuje wetu kuwa nkututindanyichisya ni (n'gunda) wambone nnope kupunda walakweu, chisimu uwwe kwa Ambuje wetu tukusachilila (chikululuko Chakwe).”"
        },
        {
            "chapter": 68,
            "verse": 33,
            "text": "Mwele ni mwaikasawelaga ilagasyo (ya pa duniya), nambo ilagasyo ya ku Akhera ni yaikulungwa nnope ingawe wamanyililaga"
        },
        {
            "chapter": 68,
            "verse": 34,
            "text": "Chisimu wakun'jogopa Allah akwete kupata kwa Ambuje wao Matimbe Gachindimba (Mbepo)"
        },
        {
            "chapter": 68,
            "verse": 35,
            "text": "Ana twatende Asilamu nti chisawu akuleewa (pakwalipila mwakulandana)"
        },
        {
            "chapter": 68,
            "verse": 36,
            "text": "Chipali chichi kukwenu! Ana nkwiilanya chinauli"
        },
        {
            "chapter": 68,
            "verse": 37,
            "text": "Kapena nkwete chitabu chankusoomaga nkati mwakwe"
        },
        {
            "chapter": 68,
            "verse": 38,
            "text": "Yanti chisimu nkwete kupata mu lyele (lisiku lya Kiyamalyo) yankuisaka"
        },
        {
            "chapter": 68,
            "verse": 39,
            "text": "Kapena nkwete wanganyammwe ilanga Kukwetu yakuja kwika mpaka lisiku lya Kiyama, yakuti chisimu wanganyammwe chinchipata yankulijiilanyichisya"
        },
        {
            "chapter": 68,
            "verse": 40,
            "text": "Mwawusyani kuti wani mwa wanganyao wali nnongola jwatachajimila pa yalakweyi"
        },
        {
            "chapter": 68,
            "verse": 41,
            "text": "Kapena akwete wanganyao wakamusyangana nao? Basi ayiche naotu wakamusyangana naowo naga akuwecheta yakuona"
        },
        {
            "chapter": 68,
            "verse": 42,
            "text": "(Kumbuchilani) lisiku lya luchiunukulidwa Lusonjo (lwa Allah) ni tachiwilanjidwa (achinakunaku) kuti atende sijida (kunsujudila Allah) nambo ngasakombola"
        },
        {
            "chapter": 68,
            "verse": 43,
            "text": "Meso gao gachitetewala, ni kuchaunichila kunyosyeka. Nambo posepo waliji nkuwilanjidwa kuti asujudu (kuswali) ali wambonembonepe (ku duniya)"
        },
        {
            "chapter": 68,
            "verse": 44,
            "text": "Basi munekani ni akukanila aji abaliji, chitwajigale mbolembole (wa ku ipotesi) kupitila m’matala gangaakugamanyilila"
        },
        {
            "chapter": 68,
            "verse": 45,
            "text": "Soni ngamba kwalechelesya wanganyao, chisimu mpango Wangu uwele wakulimbangana"
        },
        {
            "chapter": 68,
            "verse": 46,
            "text": "Kapena nkwajuga malipilo (pakulungusya utenga), mwanti wanganyao ni akusitopelwa nasyo ngongole"
        },
        {
            "chapter": 68,
            "verse": 47,
            "text": "Kapena akwete (chitabu) chakusisika, mwanti wanganyao niakulemba"
        },
        {
            "chapter": 68,
            "verse": 48,
            "text": "Basi pilililani ku ulamusi wa Ambuje wenu (wakwalechelesya achimakafili), mwanti ngasim'ba mpela nsyene somba (Yunusu pakwanguya kwakasilichila wandu wakwe), ndema jajwawilasile (Ambujegwe) juli jwakutawika ni madandausi"
        },
        {
            "chapter": 68,
            "verse": 49,
            "text": "Ukawa kunsimana ukoto wakuumila kwa M’mbujegwe jukaponyedwe pantetete juli jwanchesela"
        },
        {
            "chapter": 68,
            "verse": 50,
            "text": "Basi Ambujegwe wansagwile ni kuntenda kuwa jumpepe mwa wandu wambone"
        },
        {
            "chapter": 68,
            "verse": 51,
            "text": "Soni chisimu awala wakufuulu akusigalaga panandi kuti antelesyasye ni meso gao (ligongo lya kunchima) ndema jaakuchipikana chikumbusyo (Qur’an), ni akutiji: “Chisimu jwalakwe (Muhammadi ﷺ) jwamasoka.”"
        },
        {
            "chapter": 68,
            "verse": 52,
            "text": "Ni nganijiwa jalakwe (Qur’aniji) ikaweje chikumbusyo ku iumbe yosope"
        },
        {
            "chapter": 69,
            "verse": 1,
            "text": "Chakusimichika (kwika kwakwe)"
        },
        {
            "chapter": 69,
            "verse": 2,
            "text": "Ana chakusimichika (kwika kwakwe) nichichi"
        },
        {
            "chapter": 69,
            "verse": 3,
            "text": "Ana ni chichi champaka chimmanyisye ya chakusimichika (kwika kwakwe)? (Jeletu ni Kiyama)"
        },
        {
            "chapter": 69,
            "verse": 4,
            "text": "Wanya Asamuda ni Adi wakaaniile ya chagunda ntima (Kiyama)"
        },
        {
            "chapter": 69,
            "verse": 5,
            "text": "Mwanti wanya Asamuda wajonanjidwe ni n'gumilo wakupelenganya nnope"
        },
        {
            "chapter": 69,
            "verse": 6,
            "text": "Sano wanya Adi ni wajonanjidwe ni mbungo jakusisima nnope soni jamachili gakupelenganya"
        },
        {
            "chapter": 69,
            "verse": 7,
            "text": "(Allah) wajitumisye kukwao yilo nsano naiwili ni muusi nsano nautatu mwakulundanya, mwanti nkaweni wandu mwalakwemo ali jajaja! Nti chisawu mapata ga itela yatende gangali chachipali nkati mwakwe"
        },
        {
            "chapter": 69,
            "verse": 8,
            "text": "Nambi kwali nkum'bona mwa wanganyao jwalijose jwasigele"
        },
        {
            "chapter": 69,
            "verse": 9,
            "text": "Nombe Afiriauna kwisa soni wandu wa paujo pakwe ni achinsyene misi jajapitikusyidwe (wandu wa Lutwi) wayiche ni ilemwa"
        },
        {
            "chapter": 69,
            "verse": 10,
            "text": "Sano (waliose mwa wanganyao) wannyosyisye Ntenga jwa M’mbuje gwao, basi (Allah) ni jwaakwembekenye ni ilagasyo yakupelenganya nnope"
        },
        {
            "chapter": 69,
            "verse": 11,
            "text": "Chisimu Uwwe ndema jagaagumbalile mesi (pachigumula cha Nuhu), twankwesisye wanganyammwe m’chombo chakwenda (mwakujajawala)"
        },
        {
            "chapter": 69,
            "verse": 12,
            "text": "Kuti tuchitende kuwa chikumbusyo kukwenu, ni kuti lijisunje (jele abaliji) liwiwi lyakupikanichisya"
        },
        {
            "chapter": 69,
            "verse": 13,
            "text": "Basi pandema jalichigombedwa lipenga n'gombo umpepe"
        },
        {
            "chapter": 69,
            "verse": 14,
            "text": "Nombe litaka ni matumbi ni kutyosyedwa m’mangwakwe kaneka ni kusyajidwa nsyago umo"
        },
        {
            "chapter": 69,
            "verse": 15,
            "text": "Basi lyele lisikulyo chichipatikana chakupatikana (Kiyama)"
        },
        {
            "chapter": 69,
            "verse": 16,
            "text": "Ni lichipapuka liwunde, mwanti lyalakwe palyele lisikulyo lichiwa nyangwinyangwi (ngalimba)"
        },
        {
            "chapter": 69,
            "verse": 17,
            "text": "Ni Achimalaika tachiwa ali mungulugulu mwakwemo, soni pachanya pao lyele lisikulyo (Achimalaika wakwana) nsano nawatatu, tachitwichila Arishi ja Ambuje wenu (Chindanda Chaulungu)"
        },
        {
            "chapter": 69,
            "verse": 18,
            "text": "Lyele lisikulyo tachiika namwe (ku magambo), pangali chilichose chankasasisaga jenumanja chachichisisika"
        },
        {
            "chapter": 69,
            "verse": 19,
            "text": "Sano mundu jwatachipedwa chitabu chakwe chakunkono wakwe wan'dyo, basi tachiti: “Eni! Soomani chitabu changu!”"
        },
        {
            "chapter": 69,
            "verse": 20,
            "text": "“Chisimu une (ku duniya) nasimichisyaga yanti tinjisimangana nacho chiwalanjilo changu.”"
        },
        {
            "chapter": 69,
            "verse": 21,
            "text": "Basi jwalakwe tachiwa mu ndamo jakusengwasya"
        },
        {
            "chapter": 69,
            "verse": 22,
            "text": "Mu Mbepo Japenani"
        },
        {
            "chapter": 69,
            "verse": 23,
            "text": "Isogosi yakwe yakuwandichila (yangasausya kawa)"
        },
        {
            "chapter": 69,
            "verse": 24,
            "text": "(Tachasalila kuti): “Lyagani soni mwagani mwakusengwa ligongo lya ayila imwalongwesye m’mowa gagaapite (kala ku duniya).”"
        },
        {
            "chapter": 69,
            "verse": 25,
            "text": "Nambo kwa mundu jwatachipedwa chitabu chakwe cha kunkono wakwe wanchiji, basi tachiti (pakudandaula): “Nkongwene! Nabola nga nganimbedwa chitabu changu!”"
        },
        {
            "chapter": 69,
            "verse": 26,
            "text": "“Ningaatende ngachimanya chiwalanjilo changu!”"
        },
        {
            "chapter": 69,
            "verse": 27,
            "text": "“Ha! Nabola chiwa chila chikawe chipelela (changu ni ngaujila soni ku umi)!”"
        },
        {
            "chapter": 69,
            "verse": 28,
            "text": "“Nganichingamuchisya chipanje changu.”"
        },
        {
            "chapter": 69,
            "verse": 29,
            "text": "“Gaanjonasichile machili gangu (gakulichenjelela).”"
        },
        {
            "chapter": 69,
            "verse": 30,
            "text": "(Kuchiwechetedwa kuti): “Munkamulani soni muntawe makongwa.”"
        },
        {
            "chapter": 69,
            "verse": 31,
            "text": "“Kaneka ni mumponye ku Moto Waukali.”"
        },
        {
            "chapter": 69,
            "verse": 32,
            "text": "“Kaneko muntawikanye m’malundelunde (ga unyolo), ulewu wakwe makono makumi nsano nagawili .”"
        },
        {
            "chapter": 69,
            "verse": 33,
            "text": "Chisimu jwalakwe jwaliji jukaakunkulupilila Allah Jwakuchimbichika nnope"
        },
        {
            "chapter": 69,
            "verse": 34,
            "text": "Soni nganawa jwakuchisya yagaliisya masikini"
        },
        {
            "chapter": 69,
            "verse": 35,
            "text": "Basi nganakola jwalakwejo lelo kwekuno nsyowe (jwakunkamuchisya)"
        },
        {
            "chapter": 69,
            "verse": 36,
            "text": "Namuno yakulya ikaweje uwowu (wakusulula m’mawanga ga wandu wa ku Moto)"
        },
        {
            "chapter": 69,
            "verse": 37,
            "text": "Pangali watachiulya ikaweje wakulemwa"
        },
        {
            "chapter": 69,
            "verse": 38,
            "text": "Basi nguilumbila yankuiwona"
        },
        {
            "chapter": 69,
            "verse": 39,
            "text": "Ni yangankuiwona"
        },
        {
            "chapter": 69,
            "verse": 40,
            "text": "Chisimu jalakwe (Qur'aniji) liwele lilowe lya Ntenga Jwakuchimbichika (Jibulilu)"
        },
        {
            "chapter": 69,
            "verse": 41,
            "text": "Ni nganijiwa jalakwejo lilowe lya nkwimba chilaanga, yannonope ni yankuikulupilila"
        },
        {
            "chapter": 69,
            "verse": 42,
            "text": "Soni ngawa lilowe lya abimbi, yannonope ni yankukumbuchila"
        },
        {
            "chapter": 69,
            "verse": 43,
            "text": "(Jiwele) jakutulusyidwa kuumila kwa M'mbuje jwa iwumbe yosope"
        },
        {
            "chapter": 69,
            "verse": 44,
            "text": "Soni ingawe kuti (Muhammadi ﷺ) jwalukenye Kukwetu unami winewakwe"
        },
        {
            "chapter": 69,
            "verse": 45,
            "text": "Chisimu tukankwembekenye mwamachili"
        },
        {
            "chapter": 69,
            "verse": 46,
            "text": "Kaneka nitukakatile kwene mwa jwalakwejo ntasi (wakwe waumi nikuwa)"
        },
        {
            "chapter": 69,
            "verse": 47,
            "text": "Mwanti nga nganapatikana jwalijose mwa jenumanja jwakun'gosa (ku ipotesi Yetu)"
        },
        {
            "chapter": 69,
            "verse": 48,
            "text": "Soni chisimu jalakwe (Qur’ani) jiwele chikumbusyo kwa wakun'jogopa (Allah)"
        },
        {
            "chapter": 69,
            "verse": 49,
            "text": "Sonitu Uwwe tukumanyilila kusyene yanti mwa wanganyammwe mwana wakanila"
        },
        {
            "chapter": 69,
            "verse": 50,
            "text": "Soni chisimu jalakwe (Qur’ani) jichiwa jakwadandaulikasya kusyene achimakafili (ku Kiyama ndema jatachiuwona ntendele wa wajikuya ni ipotesi ya wajikana)"
        },
        {
            "chapter": 69,
            "verse": 51,
            "text": "Soni chisimu jalakweji jiwele jakuona kusyesyene"
        },
        {
            "chapter": 69,
            "verse": 52,
            "text": "Basi liswejesyani lina lya Ambuje wenu Wakuchimbichika nnope"
        },
        {
            "chapter": 70,
            "verse": 1,
            "text": "Jwawusisye nkuwusya (mwachipongwe) yailagasyo yakupatikana (kuti: Tiyipatikane chakachi)"
        },
        {
            "chapter": 70,
            "verse": 2,
            "text": "Kwa achimakafili pangali jwampaka ayisiwilile"
        },
        {
            "chapter": 70,
            "verse": 3,
            "text": "Yakuumila kwa Allah Nsyene Makwelelo"
        },
        {
            "chapter": 70,
            "verse": 4,
            "text": "Akasakwelaga Kukwakwe Achimalaika ni Jibulilu jwakwe. (Tiyichipatikana ilagasyoyo) mu lisiku (lya Kiyama) lyalili chipiimo chaulewu wakwe yaka yakwana masausande makumi nsano"
        },
        {
            "chapter": 70,
            "verse": 5,
            "text": "Basi pililani kupilila kwambone"
        },
        {
            "chapter": 70,
            "verse": 6,
            "text": "Chisimu wanganyao akuiwona (ilagasyoyo) kuti ili kwanaula (yangawa nkupatikana)"
        },
        {
            "chapter": 70,
            "verse": 7,
            "text": "Nambo Uwwe tukuiwona kuti ili dusi (kupatikana)"
        },
        {
            "chapter": 70,
            "verse": 8,
            "text": "Lisiku lya lichiwa liwunde chisawu ntofu wenyelenyenduche"
        },
        {
            "chapter": 70,
            "verse": 9,
            "text": "Nombe matumbi gachiwa chisawu litonji (pa kaululuche kakwe)"
        },
        {
            "chapter": 70,
            "verse": 10,
            "text": "Soni nsyowe ngasaja kuwusya ya nsyowe jwakwe"
        },
        {
            "chapter": 70,
            "verse": 11,
            "text": "Namuno kuti tachipedwa lipesa lyakuonegana (mwanti mundu nikwaona babagwe, wanagwe ni waulongo, nambo ngasakombola kwawechetekasya namuno kwawenda chikamuchisyo), jwakulewa tachilajila ali aliombwele ku ilagasyo ya lyele lisikulyo pakutola wanagwe"
        },
        {
            "chapter": 70,
            "verse": 12,
            "text": "Kwisa soni wankwakwe ni nchimwenegwe"
        },
        {
            "chapter": 70,
            "verse": 13,
            "text": "Ni walukosyo lwakwe wawaliji nkunsunga"
        },
        {
            "chapter": 70,
            "verse": 14,
            "text": "Ni yosope yayili pachilambo (kupeleka kwa Allah), kut in'jokole"
        },
        {
            "chapter": 70,
            "verse": 15,
            "text": "Nambo kwapi! (Nganikuwa kun'jokwele kuliwombola kwakweko), chisimu walakweo ni Moto Wakolela (mwamachili)"
        },
        {
            "chapter": 70,
            "verse": 16,
            "text": "Wakusupula mwanakamo lipende lyamuntwe"
        },
        {
            "chapter": 70,
            "verse": 17,
            "text": "Uchiwa uli nkum'bilanga mundu jwa wachitundumalile chikulupi ni kunyosya"
        },
        {
            "chapter": 70,
            "verse": 18,
            "text": "Ni wasonganganyisye (chipanje) ni kusalasya (mwakusalasya ata Zaka ngatola)"
        },
        {
            "chapter": 70,
            "verse": 19,
            "text": "Chisimu mundu agumbidwe kuwa jwakupapamba kusyene (jwangapilila)"
        },
        {
            "chapter": 70,
            "verse": 20,
            "text": "Pati impatile yakusakala akasawa jasajasa"
        },
        {
            "chapter": 70,
            "verse": 21,
            "text": "Nambo pati impatile yambone akasawa jwaugaga"
        },
        {
            "chapter": 70,
            "verse": 22,
            "text": "Ikaweje wakuswali"
        },
        {
            "chapter": 70,
            "verse": 23,
            "text": "Awala wanya waakuwa pa swala syao ali nkwendelechela (kusiswaliswali)"
        },
        {
            "chapter": 70,
            "verse": 24,
            "text": "Ni awala wamuli nchipanje chao mwana liunjili lyachimanyichile"
        },
        {
            "chapter": 70,
            "verse": 25,
            "text": "Lyakumpa nkuwenda ni nkwimidwa jwakwe (ligongo lyakulisiwilila kuwenda)"
        },
        {
            "chapter": 70,
            "verse": 26,
            "text": "Ni awala waakwitichisya ya Lisiku Lyamalipilo"
        },
        {
            "chapter": 70,
            "verse": 27,
            "text": "Ni awala wanya waakuwa nkuijogopa ilagasyo ya M’mbuje gwao"
        },
        {
            "chapter": 70,
            "verse": 28,
            "text": "Chisimu ilagasyo ya M’mbuje gwao nganiyiwa yati kulupuka nayo (mundu jwakusakala)"
        },
        {
            "chapter": 70,
            "verse": 29,
            "text": "Ni awala wanya waakuwa ali nkuugosa utukani wao (pangatenda yansese)"
        },
        {
            "chapter": 70,
            "verse": 30,
            "text": "Ikaweje kwa achiwammakwao kapena (mateeka) gagapatile magasa gao gakun'dyo; basi chisimu wanganyao (pa yalakweyo) nganawa agambidwe"
        },
        {
            "chapter": 70,
            "verse": 31,
            "text": "Nambo watasache yangawaga yele, basi wanganyao niwali wakusumba mpika"
        },
        {
            "chapter": 70,
            "verse": 32,
            "text": "Ni awala wanya waakuwa ali nkusunga chenene amana syao kwisa soni ilanga yao"
        },
        {
            "chapter": 70,
            "verse": 33,
            "text": "Ni awala wanya waakuwa ali nkwimilichika pakupeleka umboni wao"
        },
        {
            "chapter": 70,
            "verse": 34,
            "text": "Ni awala wanya waakuwa ali nkwendelechela kusigosa swala syao (pakusiswaliswali)"
        },
        {
            "chapter": 70,
            "verse": 35,
            "text": "Wanganyao tachiwa m’Matimbe ga ku Mbepo ali nkupedwa uchimbichimbi"
        },
        {
            "chapter": 70,
            "verse": 36,
            "text": "Ana chipali chichi kwa awala waakufuulu chaakukangamalila kukwenu (mmwe Muhammadi ﷺ ali atunjile meso)"
        },
        {
            "chapter": 70,
            "verse": 37,
            "text": "(Ni kutama) nganyanganya chakun'dyo ni kunchiji (kwenu nambo ningakuuya yankwasalila)"
        },
        {
            "chapter": 70,
            "verse": 38,
            "text": "Ana jwalijose mwa jamanjao akukolaga tama janti takajinjisyidwe ku Litimbe Lyachindimba (ku Mbepo)"
        },
        {
            "chapter": 70,
            "verse": 39,
            "text": "Ngwamba! Chisimu Uwwe twagumbile wanganyao kuumila mu yaakuimanyilila (gagali mesi)"
        },
        {
            "chapter": 70,
            "verse": 40,
            "text": "Basi ngunnumbila M'mbuje jwa kungopoko ni kungapililo kosope (kwa lyuwa, mwesi ni ndondwa), kuti chisimu Uwwe tuwele Wakombola"
        },
        {
            "chapter": 70,
            "verse": 41,
            "text": "Kuti twagalausye (nikwikanao wane) wambone kwapunda wanganyao, sonitu Uwwe nganituwa wanti nikupundidwa (ni chilichose)"
        },
        {
            "chapter": 70,
            "verse": 42,
            "text": "Basi mwalekani agambeje kuweweta yangali mate ni kupita nching'anda, mpaka chasimangane nalyo Lisiku lyao alila lyaakuwa ali nkupedwa chilanga (cha kwisa kwakwe)"
        },
        {
            "chapter": 70,
            "verse": 43,
            "text": "Lisiku lyatachikopokangana m’malembe mwachitema chisawu wanganyao akuutuchila ku (isanamu yao) yaisimichidwe"
        },
        {
            "chapter": 70,
            "verse": 44,
            "text": "Meso gao gali gatetewele, kwaluka kuli kwaunichile, lyalakwelyo ni Lisiku alila lyawaliji nkupedwa chilanga (cha kwisa kwakwe)"
        },
        {
            "chapter": 71,
            "verse": 1,
            "text": "Chisimu Uwwe twantumisye Nuhu ku wandu wakwe (ni kuntenda kuti): “Mwatetelani wandu wenu nkaniyayichilile ilagasyo yakupoteka nnope.”"
        },
        {
            "chapter": 71,
            "verse": 2,
            "text": "Jwalakwe jwatite: “E wandu wangu! Chisimu une ninkuntetela jwenu jwakuonechela.”"
        },
        {
            "chapter": 71,
            "verse": 3,
            "text": "“Mun'galagatilani Allah ni kun'jogopa soni mumbikanilani une.”"
        },
        {
            "chapter": 71,
            "verse": 4,
            "text": "“Tankululuchile sambi syenu ni kunchelewasya kwikanila ndema jajikolanjidwe (kuwa mbesi ja umi wenu), chisimu ndema ja Allah (jakuwila mundu) pati jiyiche, jangawa nkujichelewasya ingawe mwamanyililaga.”"
        },
        {
            "chapter": 71,
            "verse": 5,
            "text": "Jwalakwe jwatite: “Ambuje wangu! Chisimu une mbele ndili nkwawilanjila wandu wangu chilo ni muusi.”"
        },
        {
            "chapter": 71,
            "verse": 6,
            "text": "“Nambo kuwilanjila kwanguko nganikwajonjechesya (chilichose) ikaweje kutilape.”"
        },
        {
            "chapter": 71,
            "verse": 7,
            "text": "“Soni chisimu une ndema jilijose jimbele ndili nkwawilanjila (Kukwenu) kuti mwakululuchile, awele ali nkuwika yala yao m’mawiwi mwao ni kuliunichilaga nguwo syao, soni awele ali nkuchalila (kutenda makani), ni alikwesisye kulikwesya kusyene.”"
        },
        {
            "chapter": 71,
            "verse": 8,
            "text": "“Kaneka une chisimu nawilanjiile wanganyao mwakunyanyika.”"
        },
        {
            "chapter": 71,
            "verse": 9,
            "text": "“Kaneko chisimu une nagombelesye kukwao, soni ni nasongonele mwaasili.”"
        },
        {
            "chapter": 71,
            "verse": 10,
            "text": "“Basi ni natite: ‘Mum'bendani chikululuko M'mbuje gwenu, chisimu Jwalakwejo juwele Jwakululuka kusyene.”"
        },
        {
            "chapter": 71,
            "verse": 11,
            "text": "“Juntuluchisye wula mwawinji.”"
        },
        {
            "chapter": 71,
            "verse": 12,
            "text": "“Ni jun'jonjechesye chipanje ni wanache, ni kum'bichila migunda, ni kum'bichila soni sulo.”"
        },
        {
            "chapter": 71,
            "verse": 13,
            "text": "“Chipali chichi kukwenu changampela Allah uchimbichimbi (pakun'galagatila Jwele Jikape)!”"
        },
        {
            "chapter": 71,
            "verse": 14,
            "text": "“Kutendaga pamasile pan'gumbile mu kawe kakulekangana-lekangana kane panyuma pa kane!”"
        },
        {
            "chapter": 71,
            "verse": 15,
            "text": "“Ana ngankuyiona yatite kagumbe Allah mawunde nsano nagawili mwakusajikanya?”"
        },
        {
            "chapter": 71,
            "verse": 16,
            "text": "“Ni auwisile mwesi mwalakwemo kuwa lilanguka, ni aliwisile lyuwa kuwa nyali?”"
        },
        {
            "chapter": 71,
            "verse": 17,
            "text": "“Soni Allah ammesisye (pakun'gumba) kuumila mwitaka mwammela.”"
        },
        {
            "chapter": 71,
            "verse": 18,
            "text": "“Kaneka tachim'buchisya m’momo (panyuma pakuwa), ni kwisa kunkoposya mwanakamo (pa Kiyama).”"
        },
        {
            "chapter": 71,
            "verse": 19,
            "text": "“Soni Allah am'biichiile litaka kuwa chakutandika.”"
        },
        {
            "chapter": 71,
            "verse": 20,
            "text": "“Kuti n'jendejejendeje palakwepo m’matala gakusapanguka.”"
        },
        {
            "chapter": 71,
            "verse": 21,
            "text": "Nuhu jwatite: “Ambuje wangu! Chisimu wanganyao anyosisye une, ni ankuyiye ajula jwangawa nkun'jonjechesya chipanje chakwe ni wanache wakwe (chilichose) ikaweje kupelelwape.”"
        },
        {
            "chapter": 71,
            "verse": 22,
            "text": "“Ni atesile malindi gamakulungwa nnope.”"
        },
        {
            "chapter": 71,
            "verse": 23,
            "text": "“Soni awele ali nkuti: ‘Ngasinneka (galagatila) milungu jenu ata panandi, ngasinnogwa kwaleka Awadda, Asuwa'a, Ayagh'utha, Aya’uka ni Anasra.”"
        },
        {
            "chapter": 71,
            "verse": 24,
            "text": "“Soni wanganyao pamasile pawasokonesye (wandu) wajinji, ni ngasimwajonjechesya wakulitenda lupuso (chine chakwe) ikaweje kupotelape.”"
        },
        {
            "chapter": 71,
            "verse": 25,
            "text": "Ligongo lya ilemwa yao wamisyidwe (m’mesi) ni kwinjisyidwa ku Moto, soni nganansimana jwalijose jwanti ni kwakulupusya jwangawaga Allah"
        },
        {
            "chapter": 71,
            "verse": 26,
            "text": "Soni Nuhu jwatite: “Ambuje wangu! Ngasimunneka pa chilambo pano ata jumo mwa makafiliwa.”"
        },
        {
            "chapter": 71,
            "verse": 27,
            "text": "“Chisimu Mmwe naga nkwaleka wanganyao tawe ali nkwasokonesya achikapolo Wenu, soni wanyao ngawa nkuweleka (mwanache jwambone) ikaweje jwakusakasya nnope, jwakanila kusyene.”"
        },
        {
            "chapter": 71,
            "verse": 28,
            "text": "“Ambuje wangu! Mungululuchilani une ni achinangolo wangu, ni jwalijose jwaajinjile m’nyumba mwangu ali jwakulupilila, kwisa soni wakulupilila wachilume ni wachikongwe (wosope), ni ngasimwajonjechesya wakulitenda lupuso (chine chakwe) ikaweje chonasikope.”"
        },
        {
            "chapter": 72,
            "verse": 1,
            "text": "Jilani (mmwe Muhammadi ﷺ): “Ijuwulidwe kukwangu yanti likuga line lya majini lyapikanile (Qur’an), basi ni gatite (pakugasalila majini gajao): ‘Chisimu uwwe tupikene Qur’an jakusimosya"
        },
        {
            "chapter": 72,
            "verse": 2,
            "text": "Jikongolela kuchongoko mwanti tujikulupilile, soni nganituwa tum’bwanganyisye M’mbuje gwetu ni chilichose"
        },
        {
            "chapter": 72,
            "verse": 3,
            "text": "Soni chisimu Uchimbichimbi wa M’mbuje gwetu unyakwiche kusyene, nganijulitendela wankwakwe namuno mwanache"
        },
        {
            "chapter": 72,
            "verse": 4,
            "text": "Soni chisimu jwam’bwawate mwetuwe jwaliji nkum'bechetela Allah yaukoleko wakunaula"
        },
        {
            "chapter": 72,
            "verse": 5,
            "text": "Soni chisimu uwwe twaliji nkuganichisya yanti mundu ni lijini ngawa nkum'bechetela Allah yaunami"
        },
        {
            "chapter": 72,
            "verse": 6,
            "text": "Soni chisimu achalume wachiwandu waliji nkulijuya mwa achalume wachijini, basi niwaliji nkwajonjechesya kusumba mpika pasambi"
        },
        {
            "chapter": 72,
            "verse": 7,
            "text": "Soni chisimu wanganyao waiche mwaganisya mwamwaganichisyaga wanganyammwe kuti Allah ngawa nkutumisya (ntume) jwalijose (kuwandu ni majini)"
        },
        {
            "chapter": 72,
            "verse": 8,
            "text": "Soni chisimu uwwe twasachilile kuja kwika kwinani, nambo twakusimene kuli kugumbele achilonda wamachili (wachilaika) ni yenje (yandondwa)"
        },
        {
            "chapter": 72,
            "verse": 9,
            "text": "Soni chisimu uwwe (kala) twaliji nkutama mwalakwemo m’malo mwakupikanila (abali syakwinani), nambo jwatasache kuja kupikanila sanojino, takachisimane chenje (chandondwa) chili chin'juwilile"
        },
        {
            "chapter": 72,
            "verse": 10,
            "text": "Soni chisimu uwwe ngatukumanyilila kuti, ana akusachiilidwa yangalumbana wali pa chilambo kapena M’mbuje gwao jukwasachilila chongoko"
        },
        {
            "chapter": 72,
            "verse": 11,
            "text": "Soni chisimu mwetuwe mwana wane wambone, nambo wane mwetuwe nganawa iyyo. Tuwele (mikutula ja) matala gakulekangana-lekangana (ga dini)"
        },
        {
            "chapter": 72,
            "verse": 12,
            "text": "Soni chisimu uwwe twaimanyi kusyene yanti ngawa nkunnepelaasya Allah (kutupa ilagasyo) pa chilambo pano, soni ngawa nkunnepelaasya pakutilila (kwinani)"
        },
        {
            "chapter": 72,
            "verse": 13,
            "text": "Soni chisimu uwwe ndema jatuchipikene chongolo (Qur’an) tuchikulupilile, basi jwatankulupilile M’mbujeegwe nikuti ngajogopa kupungusyidwa (yambone yakwe) kapena kutwichidwa (nsigo wa sambi sya jwine)"
        },
        {
            "chapter": 72,
            "verse": 14,
            "text": "Soni chisimu mwetuwe mwana Asilamu ni mwana wane mwetuwe wapombotale (kuleka litala lyagoloka lya Usilamu). Sano wajinjile mu Usilamu, basi wanganyao ni walungeme ku chongoko.”"
        },
        {
            "chapter": 72,
            "verse": 15,
            "text": "Nambo awala wapombotele (kuleka Usilamu), nikuti chachiwa sasu sya ku Jahannama"
        },
        {
            "chapter": 72,
            "verse": 16,
            "text": "Soni mwanti ingawe wajimilichiche (akupombotalao) petala (lya Usilamu), chisimu tungaamwesisye mesi gamajinji (nga nganalajila chilichose)"
        },
        {
            "chapter": 72,
            "verse": 17,
            "text": "Kuti twalinje muwele (ukotowo yanti: Ana chapitilisye Usilamu kapena chakufulu)? Sano jwatakutundumalile kunkumbuchila M’mbujeegwe (Allah), tan'jinjisye ku ilagasyo yakusausya nnope"
        },
        {
            "chapter": 72,
            "verse": 18,
            "text": "Soni chisimu misikiti nsyene jwakwe ni Allah, basi ngasimun'galagatila jwalijose pampepe ni Allah"
        },
        {
            "chapter": 72,
            "verse": 19,
            "text": "Soni chisimu ndema ja jwajimi kapolo jwa Allah (Muhammadi ﷺ pa swala) achim'bombaga (Allah), wasigele panandi (achimajini) kuti ammate (ligongo lya winji nnope ni kunyambatikana pakusaka kupikanila Qur’an)"
        },
        {
            "chapter": 72,
            "verse": 20,
            "text": "Jilani: “Chisimu ngun'galagatila M'mbuje gwangu pe, ni ngangum'bwanganya Najo julijose.”"
        },
        {
            "chapter": 72,
            "verse": 21,
            "text": "Jilani: “Chisimu une nganingola kukwenu (machili gakumpela) isausyo kapena chongoko.”"
        },
        {
            "chapter": 72,
            "verse": 22,
            "text": "Jilani: “Chisimu une ngawa nkuunjokola jwalijose (ku ipotesi ya) kuumila kwa Allah (naga ndili nannyosisye), soni ngawa nkupata kwakutilila kwangawaga Kukwakwe"
        },
        {
            "chapter": 72,
            "verse": 23,
            "text": "Ikaweje kulungusya (yakuona) ya kuumila kwa Allah ni utenga Wakwe (gele ni machili gangwete une), sano jwatannyosye Allah ni Ntenga Jwakwe ﷺ; basi chisimu uwele wakwe jwalakwejo moto wa Jahannama, chakawe wandamo mwalakwemo yaka-yaka.”"
        },
        {
            "chapter": 72,
            "verse": 24,
            "text": "Kwikanila ndema jataachiiwona yaakuwa ali nkupedwa chilanga (cha kwika kwakwe), pele nipatachimamyilila (yanti) ana wani waakwete nkwaakamuchisya jwangali machili ni waali chiwalanjilo channono"
        },
        {
            "chapter": 72,
            "verse": 25,
            "text": "Jilani: “Ngangupata kumanyilila kuti ana ili pakuwandika (ipotesi) yankupedwa chilangayo kapena Ambuje wangu tayiwiichile ndawi jelewu!”"
        },
        {
            "chapter": 72,
            "verse": 26,
            "text": "(Jwalakwe ni) Nkumanyilila yakusisika, basi ni jwangailosya yakusisika Yakweyo kwa jwalijose"
        },
        {
            "chapter": 72,
            "verse": 27,
            "text": "Ikaweje Ntenga jwansagwile, basi chisimu akasam'biichilaga m'bujo mwakwe ni munyuma mwakwe (Achimalaika) wakunnonda-londa"
        },
        {
            "chapter": 72,
            "verse": 28,
            "text": "Kuti amanyilile (Ntengajo) yanti pamasile pawaalungwisye (Achimitenga wane wosope) mautenga ga M’mbuje gwao, soni nikuti (Allah) ayisyuungwiile yali nayo (paaimanya chenene), soni ni akusenye chiwalanjilo cha chilichose"
        },
        {
            "chapter": 73,
            "verse": 1,
            "text": "E, mmwe wan'diwijiiliile mu nguwo"
        },
        {
            "chapter": 73,
            "verse": 2,
            "text": "Jimani chilo (kuswali) ikaweje kandawi kannono"
        },
        {
            "chapter": 73,
            "verse": 3,
            "text": "Litika lyakwe (½), kapena mpungusye mwitikamo panandi"
        },
        {
            "chapter": 73,
            "verse": 4,
            "text": "Kapena n'jonjechesye petikalyo, ni nsoomeje Qur’an mwaakosowalila"
        },
        {
            "chapter": 73,
            "verse": 5,
            "text": "Chisimu Uwwe chituntuluchisye mmwejo lilowe lyausito"
        },
        {
            "chapter": 73,
            "verse": 6,
            "text": "Chisimu kwimuchila chilo (kuswali) nikwakuli kwakwinjilisya nnope (mu ntima), soni yakuwecheta yakwe ikasawaga yagoloka kusyene"
        },
        {
            "chapter": 73,
            "verse": 7,
            "text": "Chisimu mmwejo muusi nkwete ipaka yejinji"
        },
        {
            "chapter": 73,
            "verse": 8,
            "text": "Ni likumbuchilani lina lya Ambuje wenu (Allah pakulikolanga), soni lipelekani Kukwakwe nalipelekape"
        },
        {
            "chapter": 73,
            "verse": 9,
            "text": "M'mbuje jwa kungopoko ni kungapililo, pangali nnungu jwine (jwakuwajilwa kun’galagatila) ikaweje Jwalakwe, basi muntendani kuwa Nkun'jegama"
        },
        {
            "chapter": 73,
            "verse": 10,
            "text": "Soni pililani pa yaakuwecheta (achimakafili), ni mwawambalani kuwambala kwambone"
        },
        {
            "chapter": 73,
            "verse": 11,
            "text": "Soni munekaani Une ni wakanila achinsyene ukoto (wa duniya), gambani kwalechelela panandipe (timalane nao)"
        },
        {
            "chapter": 73,
            "verse": 12,
            "text": "Chisimu Kukwetu kwana matondolo gakulimbangana ni Moto Waukali"
        },
        {
            "chapter": 73,
            "verse": 13,
            "text": "Ni yakulya yakwama (palukosi) kwisa soni ilagasyo yakupoteka nnope"
        },
        {
            "chapter": 73,
            "verse": 14,
            "text": "Lisiku lya lichitenganyika litaka kwisa soni matumbi, ni gachiwa matumbigo chisau liunjili lya nsanga wakupwelembwesuka"
        },
        {
            "chapter": 73,
            "verse": 15,
            "text": "Chisimu Uwwe tutumisye kukwenu Ntenga (Muhammadi ﷺ) kuwa mboni pa jenumanja, mpela yatwatite pakutumisya kwa Afiriauna Ntenga (Musa)"
        },
        {
            "chapter": 73,
            "verse": 16,
            "text": "Nambo Afiriauna wannyosyisye Ntengajo, basi ni twaakwembekenye ni ilagasyo yakandapala kusyene"
        },
        {
            "chapter": 73,
            "verse": 17,
            "text": "Ana chin'digose chinauli (ku ipotesi) naga nkulikanila Lisiku lyalichitendekasya wanache kola wuuli"
        },
        {
            "chapter": 73,
            "verse": 18,
            "text": "Liwunde lichipasuka mu lyele Lisikuli (ligongo lya kogoya kwakwe), chilanga Chakwe (Allah) chichiwa chakutendekwa (mwangalepeleka)"
        },
        {
            "chapter": 73,
            "verse": 19,
            "text": "Chisimu galakwe (ma Ayaga) gawele chikumbusyo, basi jwaakusaka aliikolochesye chilepe litala lyakuujila kwa M'bujegwe"
        },
        {
            "chapter": 73,
            "verse": 20,
            "text": "Chisimu Ambuje wenu akumanyilila yanti mmwejo (Muhammadi ﷺ) nkwima (kuswali) mwakunandipila pa ipande iwili mu ipande itatu yaachilo (⅔), kapena litika lyakwe (½), kapena chimo mu ipande itatu (⅓), pamo ni likuga lya awala wan'di nao, sano Allah ni Jwaakupimila chenene (ulewu wa) chilo ni muusi, jwaimanyi yanti nganim'ba nkukwanisye kupimila kusyesyene (nikuswali mwannamulile, niligongo lyakwe n'gamba kuswali chilo chosope), basi ankululuchile (pakuusyaausya lilamusili). Kwaligongo lyele; soomagani chachijepepele chakuumila m Qur’an. Jwaimanyi yanti wane mwa jenumanja tachiwa wakulwala, soni wane tachiwa ali nkwendajenda pa chilambo kupita nchisosasosa umbone wa Allah, soni wane tachiwa ali nkuputa ngondo petala lya Allah, basi soomagani chachijepepele chakuumila mwele (mu Qur’animo), ni n'jimicheje Swala mwakolosya ni kutolaga Zaka, soni munkongosyeje Allah ngongole jambone. Soni chambone chilichose chankulilongochesya mwachimisyene tinkachisimane kwa Allah chili chambone nnope ni chamalipilo gekulungwa kusyene. Ni mum'bendagani chikuluko Allah, chisimu Allah ni Jwakululuka kusyene, Jwachanasa channope"
        },
        {
            "chapter": 74,
            "verse": 1,
            "text": "E, mmwe wan'diunichile nguwo"
        },
        {
            "chapter": 74,
            "verse": 2,
            "text": "Jimani ni mwaatetele (wandu)"
        },
        {
            "chapter": 74,
            "verse": 3,
            "text": "Soni Ambuje wenu (Allah) mwakusyaani"
        },
        {
            "chapter": 74,
            "verse": 4,
            "text": "Soni nguwo syenu siswejesyani"
        },
        {
            "chapter": 74,
            "verse": 5,
            "text": "Soni yakusakala (mpela isanamu) iwambalani"
        },
        {
            "chapter": 74,
            "verse": 6,
            "text": "Soni ngasimumpa (jwinejwakwe chindu) ni ligongo lyakuti mpochele yejinji"
        },
        {
            "chapter": 74,
            "verse": 7,
            "text": "Soni ligongo lya Ambuje wenu (Allah) pililani"
        },
        {
            "chapter": 74,
            "verse": 8,
            "text": "Basi ndema jalichigombedwa lipenga"
        },
        {
            "chapter": 74,
            "verse": 9,
            "text": "Lyele lisikulyotu lichiwa lisiku lyakunonopa kusyene"
        },
        {
            "chapter": 74,
            "verse": 10,
            "text": "Kwa achimakafili ngasiliwa lyakwepepala"
        },
        {
            "chapter": 74,
            "verse": 11,
            "text": "Munekaani ni mundu jwanan'gumbile jikajikape"
        },
        {
            "chapter": 74,
            "verse": 12,
            "text": "Ninampele ipanje yejinji"
        },
        {
            "chapter": 74,
            "verse": 13,
            "text": "Ni wanache wakuwanajo"
        },
        {
            "chapter": 74,
            "verse": 14,
            "text": "Ni nankolochesye (ndamo jakwe) kunkolochesya kwambone nnope"
        },
        {
            "chapter": 74,
            "verse": 15,
            "text": "Panyuma pakwe jukolaga tama janti ndili nan'jonjechesye"
        },
        {
            "chapter": 74,
            "verse": 16,
            "text": "Kwapi! Chisimu jwalakwejo jwaliji nkugakanila maaya Getu"
        },
        {
            "chapter": 74,
            "verse": 17,
            "text": "Chingankanganichisye ku ilagasyo yakusausya kuikwela"
        },
        {
            "chapter": 74,
            "verse": 18,
            "text": "Chisimu jwalakwe jwachetelele (yatajile paajigamba Qur’an) ni jwapimiile"
        },
        {
            "chapter": 74,
            "verse": 19,
            "text": "Basi julwesedwe, ana jwapimiile chantiuli"
        },
        {
            "chapter": 74,
            "verse": 20,
            "text": "Soni julwesedwe, ana jwapimiile chantiuli"
        },
        {
            "chapter": 74,
            "verse": 21,
            "text": "Kaneka ni jwalolite (wandu)"
        },
        {
            "chapter": 74,
            "verse": 22,
            "text": "Kaneko ni jwautile sinya ni kusakasya kungope (kulosya ukali)"
        },
        {
            "chapter": 74,
            "verse": 23,
            "text": "Kaneko soni jwachitundumalile (chikulupi) ni kulikwesya"
        },
        {
            "chapter": 74,
            "verse": 24,
            "text": "Ni jwatite: “Nganijiwatu jalakwe (Qur’aniji) ikaweje usawi waukupocheledwa (kuumila kwa asawi wakala).”"
        },
        {
            "chapter": 74,
            "verse": 25,
            "text": "“Nganijiwatu jalakwe (Qur’aniji) ikaweje malowe ga mundu.”"
        },
        {
            "chapter": 74,
            "verse": 26,
            "text": "Sampano tinan'jinjisye ku Saqara"
        },
        {
            "chapter": 74,
            "verse": 27,
            "text": "Ana ni chichi champaka chimmanyisye ya Saqara"
        },
        {
            "chapter": 74,
            "verse": 28,
            "text": "(Weletu ni Moto) wangasigasya (chilichose chachiponyedwemo) soni wangachileka (kuti chikopoche)"
        },
        {
            "chapter": 74,
            "verse": 29,
            "text": "Wakutinisya ni kuwiilisya lipende"
        },
        {
            "chapter": 74,
            "verse": 30,
            "text": "Pa walakweo pana (Achimalika wakuugosa) wakwana likumi kwisa nsano nancheche"
        },
        {
            "chapter": 74,
            "verse": 31,
            "text": "Ni nganitwaawiika akuuloleela Moto ikaweje Achimalaika, soni nganituchiwiika chiwalanjilo chaocho ikaweje kuwa mayeso gakwalinjila achimakafili, kuti asimichisye wandu wawapedwile chitabu (ya chiwalanjilochi), ni kuti soni ajonjechesye chikulupi chao wandu waakulupilile, soni kuti akakaichila wandu wawapedwile chitabu ni wakulupilila, ni kuti soni awala wamuli m’mitima mwao mwana ulwele (wa unakunaku) ni achimakafili ajileje: “Ana Allah akusaka chichi pachilandanyo chalakwechi?” Iyyoyopeyo niyaakutiji Allah pa kunnechelela kusokonechela jwansachile ni kun'jongola jwansachile. Ni pangali waakumanyilila mikutula ja asilikali wa Ambuje wenu ikaweje Jwelepejo. Ni nganiuwa Walakwe (Motowo) ikaweje chikumbusyo kwa wandu (cha kwatetela nacho)"
        },
        {
            "chapter": 74,
            "verse": 32,
            "text": "Ngwamba! Nguulumbila mwesi"
        },
        {
            "chapter": 74,
            "verse": 33,
            "text": "Ni chilo ndema jachikutyoka (pakucha)"
        },
        {
            "chapter": 74,
            "verse": 34,
            "text": "Ni kumasikusiku ndema jakukulanguka"
        },
        {
            "chapter": 74,
            "verse": 35,
            "text": "Chisimu Walakwe (Motowo) uwele limpepe (m’makungu) gekulungwa nnope"
        },
        {
            "chapter": 74,
            "verse": 36,
            "text": "Chitetelo kwa wandu"
        },
        {
            "chapter": 74,
            "verse": 37,
            "text": "Kwa jwalijose mwa jenumanja jwaasachile kuti alongolele (pakutenda yambone) kapena kusigalila (pakupanganya yakusakala)"
        },
        {
            "chapter": 74,
            "verse": 38,
            "text": "Mundu jwalijose tachiwa uwombosi wakuliombolela ku (yakusakala) yawapanganyisye (pakutawidwa ku Moto)"
        },
        {
            "chapter": 74,
            "verse": 39,
            "text": "Ikaweje awala wakunkono wan'dyo"
        },
        {
            "chapter": 74,
            "verse": 40,
            "text": "(Chachiwa) m’Matimbe ga ku Mbepo achiwuusyanaga"
        },
        {
            "chapter": 74,
            "verse": 41,
            "text": "Ya (wandu) wakulewa"
        },
        {
            "chapter": 74,
            "verse": 42,
            "text": "“Ana ni chichi chachin'jinjisye wanganyammwe ku Saqara?”"
        },
        {
            "chapter": 74,
            "verse": 43,
            "text": "(Pakwanga) chachitiji: “Nganituwa mwa akuswali.”"
        },
        {
            "chapter": 74,
            "verse": 44,
            "text": "“Soni nganituwa nkwaaliisya masikini.”"
        },
        {
            "chapter": 74,
            "verse": 45,
            "text": "“Ni twaliji nkutiwila (mu sambi) pamo ni akutiwila.”"
        },
        {
            "chapter": 74,
            "verse": 46,
            "text": "“Ni twaliji soni nkukanila ya Lisiku Lyamalipilo.”"
        },
        {
            "chapter": 74,
            "verse": 47,
            "text": "“Mpaka chatuichilile chiwa.”"
        },
        {
            "chapter": 74,
            "verse": 48,
            "text": "Basi ngasichija kwakamuchisya wanganyao chondechonde cha akuchondelela"
        },
        {
            "chapter": 74,
            "verse": 49,
            "text": "Ana chipali chichi kukwao chikwatendekasya kuchitundumalila chikumbusyo (Qur’an)"
        },
        {
            "chapter": 74,
            "verse": 50,
            "text": "(Kakwipuche kakwe kuti akajipikana Qur’an) gamba kuwa wanganyao mpela mbunda (syamwitinji) syasikwipusyidwe"
        },
        {
            "chapter": 74,
            "verse": 51,
            "text": "Syasikutila lisimba"
        },
        {
            "chapter": 74,
            "verse": 52,
            "text": "Yeti mundu jwalijose mwa wanganyao akusakaga ali apedwile ikalakala yeunukule-unukule (kuumila kwa Allah kutendela umboni yakuwecheta Muhammadi ﷺ)"
        },
        {
            "chapter": 74,
            "verse": 53,
            "text": "Ngwamba! Nambo kuti wanganyao ngaakujijogopa Akhera"
        },
        {
            "chapter": 74,
            "verse": 54,
            "text": "Ngwamba! Chisimu jalakwe (Qur’aniji) jiwele chikumbusyo"
        },
        {
            "chapter": 74,
            "verse": 55,
            "text": "Basi jwaakusaka taalikumbusye najo"
        },
        {
            "chapter": 74,
            "verse": 56,
            "text": "Ni nganawa alikumbwisye wanganyao ikaweje naga Allah ali asachile. Jwalakwe ni jwaali Jwakuwajilwa kogopedwa soni ni Nysene chikululuko"
        },
        {
            "chapter": 75,
            "verse": 1,
            "text": "Ngulilumbila lisiku lya Kiyama"
        },
        {
            "chapter": 75,
            "verse": 2,
            "text": "Ni nguulumbila soni ntima wakuliigamba"
        },
        {
            "chapter": 75,
            "verse": 3,
            "text": "Ana akuganichisya mundu kuti ngawa nkusonganganya Uwwe maupa gakwe"
        },
        {
            "chapter": 75,
            "verse": 4,
            "text": "Elo (tuchigasonganganya), ngati Uwwe tuli wakombola kwalanya chenene (tumisela twa) songa sya yala yakwe, (kuli uli maupa)"
        },
        {
            "chapter": 75,
            "verse": 5,
            "text": "Nambo mundu (akukanila ya Kiyama) pakusachilila kwendelechela kusakasya m'bujo mwakwe"
        },
        {
            "chapter": 75,
            "verse": 6,
            "text": "Akuusya (mwa chipongwe kuti): “Ana lisiku lya Kiyama lichiwa chakachi?”"
        },
        {
            "chapter": 75,
            "verse": 7,
            "text": "Sano ndema ja lichikolondoka liso (ligongo lya woga)"
        },
        {
            "chapter": 75,
            "verse": 8,
            "text": "Ni kutyoka kuwala kwa mwesi"
        },
        {
            "chapter": 75,
            "verse": 9,
            "text": "Ni kusonganganyisyidwa lyuwa ni mwesi"
        },
        {
            "chapter": 75,
            "verse": 10,
            "text": "Lyele lisikulyo mundu tachiti: “Kwakutilila ni kwapi?”"
        },
        {
            "chapter": 75,
            "verse": 11,
            "text": "Iyayi, pangali kwakutilila"
        },
        {
            "chapter": 75,
            "verse": 12,
            "text": "Kwa Ambuje wenupe (Allah) lyele lisikulyo nikuchipelela kwakuujila"
        },
        {
            "chapter": 75,
            "verse": 13,
            "text": "Tachisalilidwa mundu lyele lisikulyo ichindu yajwalongwesye (kupanganya) ni yajwalesile (munyuma)"
        },
        {
            "chapter": 75,
            "verse": 14,
            "text": "Nambo mundu tachilichonjela nsyene (ligongo kutandila lipende, makono ni ngongolo syakwe ichijuwula masengo gakusakala ga jwapanganyisye)"
        },
        {
            "chapter": 75,
            "verse": 15,
            "text": "Namuno tatole madandawusi gakwe (pakuliwalanga ngasigankamuchisya)"
        },
        {
            "chapter": 75,
            "verse": 16,
            "text": "Ngasin'jitenganyila (Qur’aniji mmwe Muhammadi ﷺ) lulimi lwenu (ndema jajikutuluka) kuti n'jikulumisye (kujisunga ni kujisooma)"
        },
        {
            "chapter": 75,
            "verse": 17,
            "text": "Chisimu ili Kukwetu Uwwe kujisonganganya (mu ntima mwenu) ni kumpa ukombosi wakujisooma"
        },
        {
            "chapter": 75,
            "verse": 18,
            "text": "Sano pati tuchinsoomelaga, basi kuyichisyani kusoomwa kwakwe"
        },
        {
            "chapter": 75,
            "verse": 19,
            "text": "Soni chisimu ili Kukwetu Uwwe kujisalichisya"
        },
        {
            "chapter": 75,
            "verse": 20,
            "text": "Ngawa (chine chikuntendekasya kaanila Kiyama), nambo kuti wanganyammwe nkunonyelwa umi wachitema (wa duniya)"
        },
        {
            "chapter": 75,
            "verse": 21,
            "text": "Ni nkujileka Akhera"
        },
        {
            "chapter": 75,
            "verse": 22,
            "text": "Ngope sine lyele lisikulyo sichiwa syakuwala"
        },
        {
            "chapter": 75,
            "verse": 23,
            "text": "Sili nkwalola Ambuje wao (Allah)"
        },
        {
            "chapter": 75,
            "verse": 24,
            "text": "Sano nambo ngope sine lyele lisikulyo sichiyinda"
        },
        {
            "chapter": 75,
            "verse": 25,
            "text": "Sichisimichisya yanti chiitendekwe kukwakwe yakuniula n'gongo"
        },
        {
            "chapter": 75,
            "verse": 26,
            "text": "Ngawa (yanti nikanila), ndema jauchiika ntima paligongwa (papasimanile maupa gammakoyo)"
        },
        {
            "chapter": 75,
            "verse": 27,
            "text": "Nikuwechetedwa (yanti): “Wani wampaka aposye (chilwelechi)?”"
        },
        {
            "chapter": 75,
            "verse": 28,
            "text": "Nikumala mwakusimichisya (chilwelecho) kuti kwalakweku ni kulekangana (najo duniya)"
        },
        {
            "chapter": 75,
            "verse": 29,
            "text": "Mwanti lusonjo nikusajikana ni lusonjo (lujakwe ndema jakutyoka ntima)"
        },
        {
            "chapter": 75,
            "verse": 30,
            "text": "Kwa Ambuje wenupe lyele lisikulyo ni kwakuwujila mwakuchinjidwa"
        },
        {
            "chapter": 75,
            "verse": 31,
            "text": "Mwanti (kafili) nganijukunda (chikulupi) soni (namuno swala) nganijuswali"
        },
        {
            "chapter": 75,
            "verse": 32,
            "text": "Nambo jwakaaniile ni kunyosya"
        },
        {
            "chapter": 75,
            "verse": 33,
            "text": "Kaneka jwapite kwiwasa lyakwe (juli nkwenda) mwakutwanga"
        },
        {
            "chapter": 75,
            "verse": 34,
            "text": "Chonasiko nichenu! Chonasiko chisyene"
        },
        {
            "chapter": 75,
            "verse": 35,
            "text": "Soni chonasiko nichenu! Chonasiko chisyene"
        },
        {
            "chapter": 75,
            "verse": 36,
            "text": "Ana jukuganichisya mundu yanti chijugambe kulechedwa wambape (ngapedwa malamusi soni ngaja kulipidwa)"
        },
        {
            "chapter": 75,
            "verse": 37,
            "text": "Ana nganijuwa lindondwa lya ulume wakutajidwa (m’chiwelechelo)"
        },
        {
            "chapter": 75,
            "verse": 38,
            "text": "Kaneka jwaliji chipande cha myasi, niwan'gumbile ni kunkolosya"
        },
        {
            "chapter": 75,
            "verse": 39,
            "text": "Ni wagumbile kuumila mwalakwemo mitundu jiwili (jawandu) jwannume ni jwankongwe"
        },
        {
            "chapter": 75,
            "verse": 40,
            "text": "Ana Jwalakwe (Allah jwawapakombwele kutenda yele) nganawa jwanti ni kombola kwasyusya (wandu) wawe"
        },
        {
            "chapter": 76,
            "verse": 1,
            "text": "Ana nganijipita kwamundu mbinga jelewu ja ndawi nkanawe kuwa chindu chanti ni kusalidwa"
        },
        {
            "chapter": 76,
            "verse": 2,
            "text": "Chisimu Uwwe tun'gumbile mundu kuumila mwindondwa lyakuwanganyichilana (lya mesi ga walume ni wakongwe), kuti tun'dinje (ni malamusi Getu), ni tuntesile kuwa jwakupikana, jwakulola"
        },
        {
            "chapter": 76,
            "verse": 3,
            "text": "Chisimu Uwwe tunsaalichiisye jwalakwejo litala (lyambone ni lyakusakala, sano ili ni nsyene) kuwa jwakutogolela (pakusagula lyambonelyo) kapena kuwa jwakanila (pakusagula lyakusakala)"
        },
        {
            "chapter": 76,
            "verse": 4,
            "text": "Chisimu Uwwe twalinganyichisye achimakafili malundelunde ga unyolo, ni makongwa kwisa soni Moto Wakulapuka"
        },
        {
            "chapter": 76,
            "verse": 5,
            "text": "Chisimu atenda ngoto chakamweje chipanda (chankologo) chakuwanganyichisya chakwe (nkologowo) chigakaweje (mesi ga) Kaafuura"
        },
        {
            "chapter": 76,
            "verse": 6,
            "text": "(Kaafuurajo ni) tutumule jwachakamwejemo achikapolo wa Allah, chakam'bumyeje (palipose pachakasacheje) kaumye kangasausya"
        },
        {
            "chapter": 76,
            "verse": 7,
            "text": "(Wanganyao ni awala) waakukwanilisya nasili (syao), soni ni akulijogopa Lisiku lya ichiwa yakusakala yakwe yakwenela"
        },
        {
            "chapter": 76,
            "verse": 8,
            "text": "Ni akutolaga yakulya - achiisakaga - kwapa masikini, jwawina ni mateeka"
        },
        {
            "chapter": 76,
            "verse": 9,
            "text": "(Chamuntima akutiji): “Chisimu tukun'diisya pakusachilila chinonyelo cha Allah, ngatukusaka kukwenu malipilo galigose namuno kutogolela.”"
        },
        {
            "chapter": 76,
            "verse": 10,
            "text": "“Chisimu uwwe tukogopa kwa M’mbuje gwetu Lisiku lyakuuta sinya (kafili) soni lyakupoteka nnope ni kupwelembwesula (ligongo lya kuleupa kwakwe mu ilagasyo).”"
        },
        {
            "chapter": 76,
            "verse": 11,
            "text": "Basi Allah tachagosa kuyakusakala ya lyele lisikulyo ni kwapa kumelemenda (kungope kwao) ni kusengwa"
        },
        {
            "chapter": 76,
            "verse": 12,
            "text": "Soni tachalipila ligongo lya kupilila kwao Litimbe lya ku Mbepo kwisa soni nguwo sya silika"
        },
        {
            "chapter": 76,
            "verse": 13,
            "text": "Ali ajegeme kwalakweko nyyindanda yetandiche chenene, ngaaja kuchiona chitukuta cha lyuwa namuno mbepo ja chikweenya"
        },
        {
            "chapter": 76,
            "verse": 14,
            "text": "Soni miulili jakwe chijikaawandichile wanganyao, ni mikonga (ja isogosi) chijikagoyeche kwakwalala (yanti konyola chitamile)"
        },
        {
            "chapter": 76,
            "verse": 15,
            "text": "Soni chiikaweje ili nkwasyungula ikolelo ya silifa kwisa soni migawo jegalasi"
        },
        {
            "chapter": 76,
            "verse": 16,
            "text": "Jegalasi (jagumbidwa) kuumila mu silifa, chakajipimileje (pakujigumbasya) kapimile kambone (kakulandana ni njota jao, ngapelembechesya soni ngajonjechesya)"
        },
        {
            "chapter": 76,
            "verse": 17,
            "text": "Ni chakamwesyedweje kwalakweko chipanda (chankologo) chakuwanganyichisya chakwe (nkologowo) chichikawe (mesi ga) chikasu"
        },
        {
            "chapter": 76,
            "verse": 18,
            "text": "(Jwalakwejo ni) tutumule jwajuli kwalakweko jwakuwilanjikwa Salsabila"
        },
        {
            "chapter": 76,
            "verse": 19,
            "text": "Soni chaakaasyunguleje wanganyao (pakwaatumichila) achachanda wakutamilichika (pa uchanda, wangachekulupa). N'di mwaweni wanganyao mpaka mwaganichisye kuti ngalekale syakumelemenda nnope syemwasyidwe"
        },
        {
            "chapter": 76,
            "verse": 20,
            "text": "Soni patinchilola kwalakwe (ku Mbepoko) tinchiuona ntendele wakusengwasya ni uchimwene wekulungwa"
        },
        {
            "chapter": 76,
            "verse": 21,
            "text": "Pachanya pao chipakawe pana nguwo sya silika jwakuwewela syachisamba kwisa soni nguwo sya silika jwakandapalila. Soni chakawechedwe makosa ga silifa, nombe soni M’mbuje gwao (Allah) chijukaamwesye wanganyao yakumwa yakulenjela kusyene"
        },
        {
            "chapter": 76,
            "verse": 22,
            "text": "(Chakasalilidwe kuti): “Chisimu galakwega gawele malipilo genu, soni masengo genu gawele gakupocheledwa.”"
        },
        {
            "chapter": 76,
            "verse": 23,
            "text": "Chisimu Uwwe tujitulwisye kukwenu (mmwe Muhammadi ﷺ) Qur’an kujitulusya kwapanandi panandi (kuti n'jisunje chenene)"
        },
        {
            "chapter": 76,
            "verse": 24,
            "text": "Basi pililani ni lilamusi lya Ambuje wenu (Allah) ni ngasimumpikanila mwa wanganyao jwasambi kapena jwakanila (jwalijose)"
        },
        {
            "chapter": 76,
            "verse": 25,
            "text": "Soni likumbuchilani lina lya Ambuje wenu kundawi ni kwigulo (pakuswali swala sya Fajr, Dhuhr ni Asr)"
        },
        {
            "chapter": 76,
            "verse": 26,
            "text": "Soni chilo munsujudilani (pakuswali swala sya Maghrib ni Isha), ni munswejesyeje chilo ndema jelewu"
        },
        {
            "chapter": 76,
            "verse": 27,
            "text": "Chisimu wanganyawa akunonyelwa umi wachitema (wa duniya), ni akulileka munyuma mwao Lisiku lya usito"
        },
        {
            "chapter": 76,
            "verse": 28,
            "text": "Uwwe ni watwaagumbile wanganyao soni twaliyiye kagumbidwe kao, soni tuli tusachile mpaka tuiche nao wane wanti mpela wanganyao kwinjila m’malo mwao (nambo ali wakun'jogopa Allah)"
        },
        {
            "chapter": 76,
            "verse": 29,
            "text": "Chisimu galakwe (ma Ayaga) gawele chikumbusyo, basi jwaakusaka aliikolochesye chilepe litala lyakuujila kwa M'bujegwe (Allah)"
        },
        {
            "chapter": 76,
            "verse": 30,
            "text": "Ni nganim'ba nsachile wanganyammwe ikaweje akasache kaje Allah, chisimu Allah awele Jwakumanyilila nnope, Jwalunda lwakusokoka"
        },
        {
            "chapter": 76,
            "verse": 31,
            "text": "Taakan'jinjisye jwansachile ku ukoto Wakwe (ku Mbepo), nambo wakulitenda lupuso walinganyichisye ilagasyo yakupoteka nnope"
        },
        {
            "chapter": 77,
            "verse": 1,
            "text": "Ngujilumbila mbungo jajikupuga mwakuyana"
        },
        {
            "chapter": 77,
            "verse": 2,
            "text": "Ni mbungo jajikupuga mwa chimbunga"
        },
        {
            "chapter": 77,
            "verse": 3,
            "text": "Ni mbungo jajikwenesya (mawunde kwisa soni wula) mu kajenesye (kaasachile Allah)"
        },
        {
            "chapter": 77,
            "verse": 4,
            "text": "Ni ma Aya (ga Qur’an) gakulekanganya (chilikati cha yakuona ni yaunami)"
        },
        {
            "chapter": 77,
            "verse": 5,
            "text": "Ni (Achimalaika) waakupelekaga utenga (kwa Achimitenga)"
        },
        {
            "chapter": 77,
            "verse": 6,
            "text": "Kuti utyose kuliwalanga (kwakupeleka madandausi) kapena kuti utetele"
        },
        {
            "chapter": 77,
            "verse": 7,
            "text": "Chisimu ichindu yankupedwa chilanga (cha kwisa kwakwe, mpela Kiyama) iwele yakupatikana (mwangalepeleka)"
        },
        {
            "chapter": 77,
            "verse": 8,
            "text": "Pa ndema ja sichisiimaasidwa ndondwa (kuwala kwakwe)"
        },
        {
            "chapter": 77,
            "verse": 9,
            "text": "Ni ndema ja lichipesedwa liwunde (nikuwa mapesa-mapesa)"
        },
        {
            "chapter": 77,
            "verse": 10,
            "text": "Ni ndema ja gachichuwidwa matumbi ni kusyajidwa mwachitema ni kuululusyidwa"
        },
        {
            "chapter": 77,
            "verse": 11,
            "text": "Ni ndema ja chachisonganganyisyidwa Achimitenga pa ndema jetomechedwe"
        },
        {
            "chapter": 77,
            "verse": 12,
            "text": "Ana lisikuchi lyaiwichilidwe (yayisalidweyi kuti tiyitendekwe)"
        },
        {
            "chapter": 77,
            "verse": 13,
            "text": "Pa Lisiku Lyachiilanyo"
        },
        {
            "chapter": 77,
            "verse": 14,
            "text": "Ana ni chichi champaka chimmanyisye ya Lisiku Lyachiilanyo"
        },
        {
            "chapter": 77,
            "verse": 15,
            "text": "Ipotesi lyele lisikulyo taachiipata wakanila"
        },
        {
            "chapter": 77,
            "verse": 16,
            "text": "Ana Uwwe nganitwajonanga (wandu) wandanda (ligongo lya ilemwa yao)"
        },
        {
            "chapter": 77,
            "verse": 17,
            "text": "Kaneka chitukuichisye pajamanjao (kwajonanga wandu) wambesi"
        },
        {
            "chapter": 77,
            "verse": 18,
            "text": "Mwele ni mwatukutendelaga ni wandu wakulewa"
        },
        {
            "chapter": 77,
            "verse": 19,
            "text": "Ipotesi lyele lisikulyo taachiipata wakanila"
        },
        {
            "chapter": 77,
            "verse": 20,
            "text": "Ana nganitun'gumba jenumanja kuumila mmesi gakunyosyeka"
        },
        {
            "chapter": 77,
            "verse": 21,
            "text": "Basi ni twagawisile pa malo gakutamilichika ni kusunjika (m’chiwelechelo)"
        },
        {
            "chapter": 77,
            "verse": 22,
            "text": "Kwikanila ndema jakumanyika"
        },
        {
            "chapter": 77,
            "verse": 23,
            "text": "Basi ni twapimiile (ndema jakupagwila mwanache), Uwwetu niwambone nnope mwa akupimila (ichindu)"
        },
        {
            "chapter": 77,
            "verse": 24,
            "text": "Ipotesi lyele lisikulyo taachiipata wakanila"
        },
        {
            "chapter": 77,
            "verse": 25,
            "text": "Ana nganituliwika litaka kuwa chikuti"
        },
        {
            "chapter": 77,
            "verse": 26,
            "text": "Cha wachijumi ni wawe"
        },
        {
            "chapter": 77,
            "verse": 27,
            "text": "Ni tuwisile mwalakwemo yakunyichisya yaileu-leu (gagali matumbi), ni tumpele kumwa wanganyammwe mesi gakunong’a"
        },
        {
            "chapter": 77,
            "verse": 28,
            "text": "Ipotesi lyele lisikulyo taachiipata wakanila"
        },
        {
            "chapter": 77,
            "verse": 29,
            "text": "(Chachisalilidwa achimakafili kuti): “Wigulani mwanja kwa ayila yamwaliji nkuikanila"
        },
        {
            "chapter": 77,
            "verse": 30,
            "text": "Wigulani mwanja ku m'bulili (walyosi lya ku Moto) waukwete nyambi sitatu"
        },
        {
            "chapter": 77,
            "verse": 31,
            "text": "Nganiuwa mwa m'bulili wachisisimila soni wangakamuchisya kwilamba (lya Moto).”"
        },
        {
            "chapter": 77,
            "verse": 32,
            "text": "Chisimu Walakwe (Motowo) ukasaponyaga (pakutatasika) ndamba (syekulungwa) mpela nyumba jandalaja"
        },
        {
            "chapter": 77,
            "verse": 33,
            "text": "Syanti mpela ngamiya syam'bilichila"
        },
        {
            "chapter": 77,
            "verse": 34,
            "text": "Ipotesi lyele lisikulyo taachiipata wakanila"
        },
        {
            "chapter": 77,
            "verse": 35,
            "text": "Lyalakweli nilisiku lyatachitenda ngapawecheta (wanganyao)"
        },
        {
            "chapter": 77,
            "verse": 36,
            "text": "Soni ngasapedwa luusa lwanti aliwalanje (pakupeleka madandausi)"
        },
        {
            "chapter": 77,
            "verse": 37,
            "text": "Ipotesi lyele lisikulyo taachiipata wakanila"
        },
        {
            "chapter": 77,
            "verse": 38,
            "text": "Lyalakweli ni Lisiku Lyachiilanyo, tunsonganganyisye wanganyammwe ni (wandu) wandanda"
        },
        {
            "chapter": 77,
            "verse": 39,
            "text": "Sano naga nkwete malindi, basi mundendelani"
        },
        {
            "chapter": 77,
            "verse": 40,
            "text": "Ipotesi lyele lisikulyo taachiipata wakanila"
        },
        {
            "chapter": 77,
            "verse": 41,
            "text": "Chisimu wakun'jogopa (Allah) chachiwa m’miulili (jakusisimila chenene) ni achitutumule"
        },
        {
            "chapter": 77,
            "verse": 42,
            "text": "Ni isogosi yatachiilaluchilaga"
        },
        {
            "chapter": 77,
            "verse": 43,
            "text": "(Tachasalila kuti): “Lyagani soni mwagani mwakusengwa ligongo lya ayila (yambone) yamwaliji nkutenda.”"
        },
        {
            "chapter": 77,
            "verse": 44,
            "text": "Chisimu Uwwe iyyoyopeyo ni yatukutiji pakwalipila wakolosya"
        },
        {
            "chapter": 77,
            "verse": 45,
            "text": "Ipotesi lyele lisikulyo taachiipata wakanila"
        },
        {
            "chapter": 77,
            "verse": 46,
            "text": "(E, jenumanja achimakafili!) Lyagani ni kusengwa panandi (mukandawi kannono kaumi wa duniyau), chisimu wanganyammwe walewelewe"
        },
        {
            "chapter": 77,
            "verse": 47,
            "text": "Ipotesi lyele lisikulyo taachiipata wakanila"
        },
        {
            "chapter": 77,
            "verse": 48,
            "text": "Soni pati iwechetedwe kukwao (yanti): “Jinamani (kuswali).” Ngakwinamaga"
        },
        {
            "chapter": 77,
            "verse": 49,
            "text": "Ipotesi lyele lisikulyo taachiipata wakanila"
        },
        {
            "chapter": 77,
            "verse": 50,
            "text": "Ana ni abalichi jatachijikulupilila panyuma pa aji (Qur’an)"
        }
    ]
}