{
    "pages": [
        {
            "chapter": 23,
            "verse": 28,
            "text": "Na amai ka makathakna Ka Suka a go so manga pud Ka ko Kapal, na Tharowangka: So Podi na ruk o Allah, a so siyabut Kami Niyan pho-on ko pagtao a manga Darowaka"
        },
        {
            "chapter": 23,
            "verse": 29,
            "text": "Go Tharowangka: Kadnan Ko! Pakatupadakongka ko khatupadan a Piyakandakulan sa mapiya: Ka Suka i lubi a mapiya ko Puphamakatupad"
        },
        {
            "chapter": 23,
            "verse": 30,
            "text": "Mata-an! A adun a madadalum ro-o a titho a manga Tanda, go Mata-an a tatap a Sukami i titho a Puphaniyoba"
        },
        {
            "chapter": 23,
            "verse": 31,
            "text": "Oriyan niyan na Miyadun Kami ko oriyan niyan sa pagtao a manga salakao"
        },
        {
            "chapter": 23,
            "verse": 32,
            "text": "Na Siyogo-an Nami siran sa Sogo a pud kiran (sa Pitharo Iyan:) Simba-a niyo so Allah! Da-a Tohan niyo a salakao Rukaniyan. Ino kano di Phananggila"
        },
        {
            "chapter": 23,
            "verse": 33,
            "text": "Na Pitharo o manga Nakoda ko pagtao Niyan a so Miyamangongkir go Piyakambokhag iran so kitumo ko Akhirat, go piyamugan Nami siran sa Limo ko Kaoyagoyag ko doniya: A kuna ini a ba di Manosiya a lagid iyo: A pukhan ko pukhun niyo, go phaginom ko phaginomun niyo"
        },
        {
            "chapter": 23,
            "verse": 34,
            "text": "Na Ibut o onot kano sa Manosiya a lagid iyo, na Mata-an! A sukano sa maoto na titho a manga logi"
        },
        {
            "chapter": 23,
            "verse": 35,
            "text": "Ino Niyan rukano diyandi-in i Mata-an! A sukano na amai ka Matai kano go mbaloi kano a botha go manga tolan, na Mata-an! A sukano na phamakaguma-on (ko manga kobor)"
        },
        {
            "chapter": 23,
            "verse": 36,
            "text": "Miyakawatawatan so ipun diyandi rukano"
        },
        {
            "chapter": 23,
            "verse": 37,
            "text": "Da-a Kaoyag a rowar ko Kaoyagoyag tano ko doniya! Phamatai tano na Pukhaoyag (so manga Wata) tano! Na kuna a ba tano Phanga-o oyag (sharoman)"
        },
        {
            "chapter": 23,
            "verse": 38,
            "text": "Da ko Sukaniyan inonta na Mama a inangkob Iyan so Allah sa kabokhag, na di tano Sukaniyan Pamaratiyaya-an"
        },
        {
            "chapter": 23,
            "verse": 39,
            "text": "Pitharo Iyan: Kadnan Ko! Tabangi Yakongka: Sabap ko kiyapakambokhaga iran Rakun"
        },
        {
            "chapter": 23,
            "verse": 40,
            "text": "Pitharo (o Allah): A di mathai na Mata-an a khabaloi siran ndun a mamakasundit"
        },
        {
            "chapter": 23,
            "verse": 41,
            "text": "Na miyadansal siran o lalis a minggolalan ko bunar, na biyaloi Ami siran a pur! Na kapakawatan (ko Limo) a bagiyan o pagtao a manga darowaka"
        },
        {
            "chapter": 23,
            "verse": 42,
            "text": "Oriyan niyan na Miyadun Kami ko oriyan niran sa manga pagtao a manga salakao"
        }
    ]
}