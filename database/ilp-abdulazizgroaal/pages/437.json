{
    "pages": [
        {
            "chapter": 35,
            "verse": 19,
            "text": "Na kuna a ba magishan so Bota a go so Puphakailai"
        },
        {
            "chapter": 35,
            "verse": 20,
            "text": "Go di (magishan) so manga lilibotung a go so Maliwanag"
        },
        {
            "chapter": 35,
            "verse": 21,
            "text": "Go di (magishan) so kasisirongan a go so Mayao"
        },
        {
            "chapter": 35,
            "verse": 22,
            "text": "Go kuna a ba magishan so manga Oyagoyag a go so Miyamatai. Mata-an! A so Allah na Mapuphakanug Iyan so tao a kabaya Iyan; na Dingka Maphakanug so tao a matatago ko manga kobor"
        },
        {
            "chapter": 35,
            "verse": 23,
            "text": "Suka na matag Puphamakaiktiyar"
        },
        {
            "chapter": 35,
            "verse": 24,
            "text": "Mata-an! A Sukami na Siyogo Ami Suka (Ya Muhammad) rakhus o Bunar, a Puphamanothol, go Puphamaka-iktiyar: Na da-a pagtao a ba da-a Miya-iposon a Puphamaka-iktiyar"
        },
        {
            "chapter": 35,
            "verse": 25,
            "text": "Na o Pakambokhaga Ka iran, na Sabunar piyakambokhag o siran a Miya-ona-an niran (so manga Rasul), Minitalingoma kiran o manga Rasul kiran so manga Rarayag a Karina, go so manga Daptar, go so Kitab a Miyakabugai sa Sindao"
        },
        {
            "chapter": 35,
            "verse": 26,
            "text": "Oriyan niyan na siniksa Akun so siran a Miyamangongkir: Na antona-a i miyambutad o siksa Akun (kiran)"
        },
        {
            "chapter": 35,
            "verse": 27,
            "text": "Bangka da Mailai a Mataan! A so Allah na Piyakatoron Niyan a pho-on ko Kawang so ig? Na Piyakagumao Ami sa sabap rukaniyan so manga Onga a mbidabida so manga Waruna niyan. Go pud ko manga Palao so manga lalan a Mapoti go Mariga, a mbidabida so manga Waruna niyan, go Miyamangintukintum"
        },
        {
            "chapter": 35,
            "verse": 28,
            "text": "Go pud so manga Manosiya go so manga Binatang, go so manga Ayam, a mbidabida so manga Waruna niyan a ishan noto. Aya bo a Ma-aluk ko Allah, ko manga Oripun Niyan, na so manga Tata-o: Mata-an! A so Allah na Mabagur, a Manapi"
        },
        {
            "chapter": 35,
            "verse": 29,
            "text": "Mata-an! A so siran a Puphamangadi ko Kitab o Allah, go ini Pamayandug iran so Sambayang, go Miyamumugai siran ko ini Pagupur Ami kiran, sa Masolun go Mapayag, na Ma-a arap iran so Kandagang a di dun khalapis"
        },
        {
            "chapter": 35,
            "verse": 30,
            "text": "Ka ithoman Niyan kiran sa tarotop so manga balas kiran, go Pagomanan Niyan kiran so Gagao Niyan: Mata-an! A Sukaniyan na Manapi, a Masalamatun"
        }
    ]
}