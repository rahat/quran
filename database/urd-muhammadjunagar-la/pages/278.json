{
    "pages": [
        {
            "chapter": 16,
            "verse": 94,
            "text": "Aur tum apni qasmon ko aapas ki dagha baazi ka bahana na banao. Phir to tumharay qadam apni mazbooti kay baad dagmaga jayen gay aur tumhen sakht saza bardasht kerna paray gi kiyon kay tum ney Allah ki raah say rok diya aur tumhen bara sakht azab hoga"
        },
        {
            "chapter": 16,
            "verse": 95,
            "text": "Tum Allah kay ehad ko thoray mol kay badley na bech diya kero. Yaad rakho Allah kay pass ki cheez hi tumharay liye behtar hai ba-shart-e-kay tum mein ilm ho"
        },
        {
            "chapter": 16,
            "verse": 96,
            "text": "Tumharay pass jo kuch hai sab faani hai aur Allah Taalaa kay pass jo kuch hai baqi hai. Aur sabar kerney walon ko hum bhalay aemaal ka behtareen badla zaroor ata faramayen gay"
        },
        {
            "chapter": 16,
            "verse": 97,
            "text": "Jo shaks nek amal keray mard ho ya aurat lekin ba-eman ho to hum ussay yaqeenan nihayat behtar zindagi ata farmyen gay. Aur unn kay nek aemaal ka behtareen badla bhi unhen zaroor zaroor den gay"
        },
        {
            "chapter": 16,
            "verse": 98,
            "text": "Quran parhney kay waqt randay huye shetan say Allah ki panah talab kero"
        },
        {
            "chapter": 16,
            "verse": 99,
            "text": "Eman walon aur apney perwerdigar per bharosa rakhney walon per uss ka zor mutlaqan nahi chalta"
        },
        {
            "chapter": 16,
            "verse": 100,
            "text": "Haan iss ka ghalba unn per to yaqeenan hai jo issi say rafaqat keren aur issay Allah ka shareek thehrayen"
        },
        {
            "chapter": 16,
            "verse": 101,
            "text": "Aur jab hum kissi aayat ki jagah doosri aayat badal detay hain aur jo kuch Allah Taalaa nazil farmata hai ussay woh khoob janta hai to yeh kehtay hain kay tu to bohtan baaz hai. Baat yeh hai kay inn mein say aksar jantay hi nahi"
        },
        {
            "chapter": 16,
            "verse": 102,
            "text": "Keh dijiye kay issay aap kay rab ki taraf say jibraeel haq kay sath ley ker aaye hain takay eman walon ko Allah Taalaa istaqamat ata farmaye aur musalmanon ki rehnumaee aur bisharat ho jaye"
        }
    ]
}