{
    "rukus": [
        {
            "chapter": 23,
            "verse": 93,
            "text": "Tharoang ka: \"Kadnan ko, obang Ka rakn phakimasai so ididiyandi kiran"
        },
        {
            "chapter": 23,
            "verse": 94,
            "text": "Kadnan ko! na di akong Ka mbaloya a pd ko pagtaw a manga darowaka"
        },
        {
            "chapter": 23,
            "verse": 95,
            "text": "Na mataan! a Skami sii ko kapakimasai Ami rka ko ididiyandi Ami kiran na sabnar a khagaga Mi"
        },
        {
            "chapter": 23,
            "verse": 96,
            "text": "Rnn ka so lbi a mapiya ko marata: Skami i Matao ko pphamrakn iran"
        },
        {
            "chapter": 23,
            "verse": 97,
            "text": "Na tharoang ka: \"Kadnan ko, mlindong ako Rka phoon ko manga pangonsi o manga shaytan"
        },
        {
            "chapter": 23,
            "verse": 98,
            "text": "Go mlindong ako Rka Kadnan ko! ka oba siran rakn makadasg"
        },
        {
            "chapter": 23,
            "verse": 99,
            "text": "Taman sa igira miyakaoma, ko isa kiran so kapatay, na matharo iyan: \"Kadnan ko, pakakasoya kong Ka (sa doniya)"
        },
        {
            "chapter": 23,
            "verse": 100,
            "text": "Kaan ako makanggolawla sa mapiya ko minibagak akn. Na di dn oto mapnggolawla! ka mataan aya! a sii bo sa katharo a: skaniyan i mitharo on\"; go sii ko kasasangoran iran so paglt taman ko gawii a kawyaga kiran"
        },
        {
            "chapter": 23,
            "verse": 101,
            "text": "Na amay ka iyopn so sanggakala, na da a kambangnsa ko ndolondolonan iran sa alongan oto, go di siran makapamagizai"
        },
        {
            "chapter": 23,
            "verse": 102,
            "text": "Na sadn sa makapnd so manga timbang iyan, - na siran man na siran i phamakadaag"
        },
        {
            "chapter": 23,
            "verse": 103,
            "text": "Na sadn sa makakhap so manga timbang iyan, na siran man so inilang iran so manga ginawa iran; sii siran makakakal ko naraka Jahannam"
        },
        {
            "chapter": 23,
            "verse": 104,
            "text": "Pthotongn so manga paras iran o apoy, a siran roo na khipakasasangingi"
        },
        {
            "chapter": 23,
            "verse": 105,
            "text": "(Ptharoon kiran:) \"Ba da mabaloy so manga ayat Akn a pkhabatiya rkano, na skano na piyakambokhag iyo skaniyan"
        },
        {
            "chapter": 23,
            "verse": 106,
            "text": "Tharoon iran: \"Kadnan ami, miyapgs kami o okor ami a marata, go miyabaloy kami a pagtaw a manga dadag"
        },
        {
            "chapter": 23,
            "verse": 107,
            "text": "Kadnan ami, pakaawaa kaming Ka (ko naraka): Na o kasowi ami (so kaongkir), na mataan! a skami na manga darowaka"
        },
        {
            "chapter": 23,
            "verse": 108,
            "text": "Tharoon Iyan: \"Kikips kano san! go di kano gii tharo"
        },
        {
            "chapter": 23,
            "verse": 109,
            "text": "Mataan aya! a adn a sabaad ko manga oripn Ko, a gi iran tharoon: \"Kadnan ami! miyaratiyaya kami; na napii kaming Ka, go kalimoon kaming Ka: Ka Ska i lbi a Mapiya ko pphamangalimo"
        },
        {
            "chapter": 23,
            "verse": 110,
            "text": "Na kinowa niyo siran a pagrg, taros a miyakatmbang siran rkano ko tadm Rakn, go miyabaloy kano a gii niyo siran ikhakala"
        },
        {
            "chapter": 23,
            "verse": 111,
            "text": "Mataan! a Sakn na biyalasan Ko siran sa alongan nai sabap ko kiyaphantang iran: Mataan! a siran na siran i miyamakaslang sa maliwanag"
        },
        {
            "chapter": 23,
            "verse": 112,
            "text": "Tharoon Iyan: \"Ay kiyathay niyo ko lopa ko bilangan o manga ragon"
        },
        {
            "chapter": 23,
            "verse": 113,
            "text": "Tharoon iran: \"Aya kiyathi ami na salongan odi na sabaad sa salongan: Na izaan ka ko manga pagiitong"
        },
        {
            "chapter": 23,
            "verse": 114,
            "text": "Tharoon Iyan: \"Da a kiyathay niyo a rowar ko mayto; o mataan! a skano na aya btad iyo na katawan niyo"
        },
        {
            "chapter": 23,
            "verse": 115,
            "text": "Ba niyo tiyangkap sa aya bo a kiyaadna Mi rkano na karimbaran, go mataan! a skano na di kano Rkami phakandodn"
        },
        {
            "chapter": 23,
            "verse": 116,
            "text": "Na Maporo so Allah, a Phapaar, a Bnar: da a tohan a inonta Skaniyan, a Kadnan o aras a piphiyapiyaan"
        },
        {
            "chapter": 23,
            "verse": 117,
            "text": "Na sadn sa manongganoy, a irimbang iyan ko Allah, sa tohan a salakaw, a da a karina niyan on; na so imbadal on na sii dn ko Kadnan iyan. Mataan aya! a di phakadaag so manga kafir"
        },
        {
            "chapter": 23,
            "verse": 118,
            "text": "Na tharoang ka: \"Kadnan ko! napi Ka, go pangalimo Ka! ka Ska i lbi a Mapiya ko pphamangalimo"
        }
    ]
}