{
    "maqras": [
        {
            "chapter": 25,
            "verse": 21,
            "text": "Na pitharo o siran a di iran pagarapn so kimbaratmowaan Rkami: \"Ino kami da pakatoroni sa manga malaikat, odi na maylay ami so Kadnan ami?\" Sabnsabnar a mimaratabat siran sii ko manga ginawa iran, go mimalawani siran sa kapmalawani a mala"
        },
        {
            "chapter": 25,
            "verse": 22,
            "text": "Sii ko gawii a kaylaya iran ko manga malaikat, - na da a tothol a mapiya sa alongan oto a bagian o manga rarata i ongar, na matharo iran a: \"Rn ko pagrnn"
        },
        {
            "chapter": 25,
            "verse": 23,
            "text": "Na sangorn Ami so miyanggalbk iran a galbk, na balowin Ami skaniyan a lopapk a mikakayambr"
        },
        {
            "chapter": 25,
            "verse": 24,
            "text": "So manga taw ko sorga sa alongan oto, i mapiya i darpa, go matanos i dkhai"
        },
        {
            "chapter": 25,
            "verse": 25,
            "text": "Na sii ko gawii a manga bbnsad so langit, a rakhs o manga gabon, go pakatoronn so manga malaikat, sa samporna a katoron"
        },
        {
            "chapter": 25,
            "verse": 26,
            "text": "So kapaar sa alongan oto a bnar, na rk o (Allah a) Masalinggagaw: Na mabaloy a gawii sii ko miyamangongkir a masikot"
        },
        {
            "chapter": 25,
            "verse": 27,
            "text": "Na sii ko gawii a garngtn o darowaka so mbala a lima niyan, gii niyan matharo: \"Hay oba ako bo miyakakowa a rakhs o Rasol sa lalan (ko toroan)"
        },
        {
            "chapter": 25,
            "verse": 28,
            "text": "Hay dowan dowaan ako! Oba akn bo da makowa si giraw a bolayoka"
        },
        {
            "chapter": 25,
            "verse": 29,
            "text": "Sabnsabnar a miyaawat ako niyan ko pananadm ko oriyan o masa a kiyapakawma niyan rakn\". Na miyabaloy so shaytan sii ko manga manosiya a pkhiyas"
        },
        {
            "chapter": 25,
            "verse": 30,
            "text": "Na pitharo o Rasol: \"Hay Kadnan ko, mataan! a so pagtaw akn na biyaloy iran angkai a Qor´an a pphalagoyan"
        },
        {
            "chapter": 25,
            "verse": 31,
            "text": "Na lagid aya a kiyasnggai Ami ko oman i nabi sa ridoay a pd ko manga rarata i ongar: Na makatatarotop so Kadnan ka a Pnggonanao, go Phananabang"
        },
        {
            "chapter": 25,
            "verse": 32,
            "text": "Na pitharo o siran a miyamangongkir a: \"Ino ron da toronn so Qor´an sa miyatimbl sa miyakaysa?\" Lagid aya, ka an Ami mapakathakna sa sabap rkaniyan so posoo ka, go piyakazasaliyob Ami skaniyan sa malanat"
        },
        {
            "chapter": 25,
            "verse": 33,
            "text": "Na da a khitalingoma iran rka a ibarat, a ba Ami rka da talingomaan so bnar, go lbi a matanos a osayan"
        },
        {
            "chapter": 25,
            "verse": 34,
            "text": "Siran na limodn siran a mikakamanga a manga paras iran ko naraka Jahannam, - siran man i marata i darpa, go tanto a miyapokas ko lalan"
        },
        {
            "chapter": 25,
            "verse": 35,
            "text": "Na sabnsabnar a inibgay Ami ko Mosa so kitab, go biyaloy Ami a babid iyan so pagari niyan a Haron a tabanga"
        },
        {
            "chapter": 25,
            "verse": 36,
            "text": "Na pitharo Ami: \"Song kano a dowa, ko pagtaw a so piyakambokhag iran so manga ayat Ami\": Na bininasa Mi siran sa samporna a kabinasa"
        },
        {
            "chapter": 25,
            "verse": 37,
            "text": "Go (bininasa Mi) so pagtaw o Noh, - kagiya pakambokhagn iran so manga sogo, na inld Ami siran, go biyaloy Ami siran ko manga manosiya a ibarat; na pithiyagaran Ami so manga darowaka sa siksa a malipds"
        },
        {
            "chapter": 25,
            "verse": 38,
            "text": "Go (bininasa Mi) so Ad, go so Samod, go so manga taw sa ingd a Rassi, go so manga pagtaw ko pagltan oto a madakl"
        },
        {
            "chapter": 25,
            "verse": 39,
            "text": "Na oman i isa (kiran) na piyayag Ami ron so manga ibarat; na oman i isa (kiran) na bininasa Mi sa samporna a kabinasa"
        },
        {
            "chapter": 25,
            "verse": 40,
            "text": "Na sabnsabnar a miyakasong siran ko ingd a so piyakaoranan sa oran a marata: Ba iran oto da maylay? Kna, ka aya btad iran na di iran ikhalk so kawyag ko oriyan o kapatay"
        },
        {
            "chapter": 25,
            "verse": 41,
            "text": "Na igira a miyailay ka iran (hay Mohammad), na pmbalowin ka iran badn a kasablawan, (gi iran tharoon:) \"Ba giyai so siyogo o Allah a sogo"
        },
        {
            "chapter": 25,
            "verse": 42,
            "text": "Mataan a mayto bo na khapokas tano niyan dn ko manga katohanan tano, o da tano phantangi skaniyan\". Na katokawan iyan bo, ko masa a kasandngi ran ko siksa, o antawaa i taw a titho a miyapokas ko lalan"
        },
        {
            "chapter": 25,
            "verse": 43,
            "text": "Ay gda aka ko taw a kinowa niyan a katohanan iyan so babaya iyan? Ba ska i khabaloy a wakil iyan"
        },
        {
            "chapter": 25,
            "verse": 44,
            "text": "Antawaa bang ka tatangkapa sa mataan! a so kadaklan kiran na pphamakin´g siran, odi na gii siran nggdagda? Da´ ko siran inonta na lagid o manga ayam; kna, ka siran i lbi a miyapokas ko lalan"
        },
        {
            "chapter": 25,
            "verse": 45,
            "text": "Bang ka da katokawi so Kadnan ka o andamanaya i kiyapakalaa Niyan ko along? Na o kabaya Iyan, na khabaloy Niyan dn oto a makatatarg. Oriyan iyan na biyaloy Ami so alongan a nanao ron"
        },
        {
            "chapter": 25,
            "verse": 46,
            "text": "Oriyan iyan na khikhm Ami skaniyan sii Rkami sa kakkhm a malbod"
        },
        {
            "chapter": 25,
            "verse": 47,
            "text": "Na Skaniyan so (Allah a) biyaloy Niyan rkano so gagawii a nditarn, go so torog a iddkha, go biyaloy Niyan so dawndaw a iphloloba sa kawiyagan"
        },
        {
            "chapter": 25,
            "verse": 48,
            "text": "Go Skaniyan so miyotawan ko manga ndo a pphamalata ko onaan o limo Iyan; na piyakatoron Ami phoon ko kawang so ig a phakasoti"
        },
        {
            "chapter": 25,
            "verse": 49,
            "text": "Ka iphagoyag Ami oto ko ingd a maatay, go pphakiinom Ami oto ko inadn Ami a manga ayam, go manga manosiya a madakl"
        },
        {
            "chapter": 25,
            "verse": 50,
            "text": "Na sabnsabnar a iniparak Ami oto ko ltlt iran, ka an siran makatanod, na somiyangka so kadaklan ko manga manosiya, ogaid na kaongkir"
        },
        {
            "chapter": 25,
            "verse": 51,
            "text": "Na o kabaya Ami, na kaphakitindgan Ami dn so oman i pagtaw sa pphamakaiktiyar"
        },
        {
            "chapter": 25,
            "verse": 52,
            "text": "Na ding ka pagonoti so manga kafir, na panagontamann ka kiran (a Qor´an aya), sa kapanagontaman a lbi a mala"
        }
    ]
}