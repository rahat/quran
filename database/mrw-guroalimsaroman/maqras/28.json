{
    "maqras": [
        {
            "chapter": 3,
            "verse": 153,
            "text": "Gowani ko pphamanakdg kano, na da a plilingayn iyo a isa bo, a so Rasol na pthalowan kano niyan sii ko talikhodan iyo. Na biyalasan kano niyan sa boko sabap sa kiyapakamboko (o Rasol), ka an iyo di mipmboko so miyalpas rkano, go so minisogat rkano (a tiyoba). Na so Allah na Kaip Iyan so gii niyo nggolawlaan"
        },
        {
            "chapter": 3,
            "verse": 154,
            "text": "Oriyan iyan na piyakatoronan kano Niyan ko oriyan o boko sa sarig a toratod, a pkhikolob ko isa rkano ka sagorompong, go adn a isa ka sagorompong a sabnar a miyapakandamar siran o manga ginawa iran, sa ipphagarangan iran so Allah sa kna a ba bnar a arangan a kadaa mlng. Gi iran tharoon: \"Ba adn a kapaar tano ko khasowa a mayto bo?\" Tharoang ka a: \"Mataan! a so khasowa na palaya kapaar o Allah.\" Pag-umaan iran ko manga ginawa iran so di iran rka phayagn. Di iran tharoon a: \"Opama ka adn a kapaar tano ko khasowa a mayto bo, na da a mabono rktano sii.\" Tharoang ka a: \"Apiya matatago kano ko manga walay niyo, na phakaliyo dn so siran a miyatangkd kiran so kabono sii ko phangakklitan iran;\" ka kagiya a thpngan o Allah so zisii ko manga rarb iyo go kagiya a phntoon Iyan so zisii ko manga poso iyo. Na so Allah na katawan Iyan so zisii ko manga rarb"
        },
        {
            "chapter": 3,
            "verse": 155,
            "text": "Mataan! a so siran a miyamalagoy rkano ko alongan a kiyapakambaratmowa o dowa madakl, - na aya bo a kiya gawiya kiran o shaytan, na sabap ko sabaad ko (dosa a) miyanggalbk iran. Na sabnsabnar a pimaapan siran o Allah: Ka mataan! a so Allah na Manapi, a Matigr"
        },
        {
            "chapter": 3,
            "verse": 156,
            "text": "Hay so miyamaratiyaya, oba kano mabaloy a lagid o siran a da pamaratiyaya, go gi iran tharoon ko manga pagari ran, igira a mindadalakaw siran ko lopa odi na miphrang siran a: \"O zisii siran rktano, na da a mamatay kiran, go da a manga bobono kiran;\" ka kagiya a mbalowin oto o Allah a kazndit sii ko manga poso iran. Na so Allah i pphangoyag go pzabap ko kapatay, go so Allah na so gii niyo nggolawlaan na phagilayn Iyan"
        },
        {
            "chapter": 3,
            "verse": 157,
            "text": "Na ibt o maprang kano, sa lalan o Allah, odi na matay kano, na mataan! a so maap a phoon ko Allah go so limo na tomo a di so pphanimoon iran (a kakawasaan)"
        },
        {
            "chapter": 3,
            "verse": 158,
            "text": "Na ibt o matay kano, odi na mapulang kano, na sii dn ko Allah i plimodan rkano"
        },
        {
            "chapter": 3,
            "verse": 159,
            "text": "Na sabap ko limo a phoon ko Allah na kiyapakananaowan ka siran. Na o miyabaloy ka a makras, a matgas i poso, na giyanatan ka iran dn ko mliliyota rka: Na pmaaping ka siran, go pangnin ka siran sa kada a dosa iran; go pakipphagodasa ka kiran ko pnggolawlaan. Na amay ka matkhs ka (so zowaan), na sariging ka so Allah. Mataan! a so Allah na pkhababayaan Iyan so khisasarig On"
        },
        {
            "chapter": 3,
            "verse": 160,
            "text": "Amay ka tabangan kano o Allah, na da a makapgs rkano: Na odi kano Niyan tabangi, na antawaa san i makatabang rkano ko oriyan Iyan? Na so bo so Allah, i sarigi o miyamaratiyaya"
        },
        {
            "chapter": 3,
            "verse": 161,
            "text": "Na di patot ko nabi i ba ndonsiyan. Na sadn sa ndonsiyan, na kaawidan iyan so inindonsiyan iyan ko alongan a qiyamah, oriyan iyan na itoman sa tarotop ko oman i baraniyawa so pinggolawla niyan, - sa di siran kasalimbotan"
        },
        {
            "chapter": 3,
            "verse": 162,
            "text": "Ino so taw a kidg iyan so kasosoat o Allah, ba lagid o taw a miyakakholokhog sa rarangit a phoon ko Allah?, go darpa iyan so naraka Jahannam, - a mikharatarata a khabolosan"
        },
        {
            "chapter": 3,
            "verse": 163,
            "text": "Siran (a miyamangdg ko kasosoat o Allah) i adn a manga daradat iyan sii ko Allah, na so Allah na phagilayn Iyan so gi iran nggolawlaan"
        },
        {
            "chapter": 3,
            "verse": 164,
            "text": "Sabnsabnar a inikalimo o Allah so miyamaratiyaya gowani a pakatindgan Iyan siran sa sogo a pd ko manga ginawa iran, a kapphangadian iyan kiran so manga ayat Iyan, go pphakasoti kiran, go makapphangndao kiran ko kitab, go so hadith ka mataan! a miyabaloy siran sa paganay, a titho a matatago ko kadadag a mapayag"
        },
        {
            "chapter": 3,
            "verse": 165,
            "text": "Ino a kagiya a masogat kano a tiyoba, a sabnar a minisogat iyo kiran so katatakpan oto, na pitharo iyo a: \"Ino wai mapnggolawla?\" Tharoang ka a: \"Skaniyan na phoon ko manga ginawa niyo (ka sabap ko kiyasoranga niyo ko sogoan o Rasol): Mataan! a so Allah na so langowan taman na Gaos Iyan"
        },
        {
            "chapter": 3,
            "verse": 166,
            "text": "Na so tiyoba a minisogat rkano ko gawii a kiya pakambaratmowa o dowa madakl, na sabap sa idin o Allah, go an Iyan mapnto so miyamaratiyaya"
        },
        {
            "chapter": 3,
            "verse": 167,
            "text": "Go an Iyan mapnto so siran a mimomonapik. Na pitharo kiran a: \"Song kano sii, na pakimbonoay kano sa lalan ko Allah, odi na pangrn kano.\" Na pitharo iran a: \"O katawi ami i kapakimbonoay, na mataan! a monot kami rkano.\" Siran sii ko kakakapiri sa alongan oto na lbi a marani siran on a di so paratiyaya, gi iran pakitharo ko manga ngari iran so da ko manga poso iran. Na so Allah i lbi a Matao ko pag-umaan iran"
        },
        {
            "chapter": 3,
            "verse": 168,
            "text": "Siran na pitharo iran ko manga pagari ran a mithatalimbagak a: \"O inonotan kami ran, na di siran manga bobono.\" Tharoang ka a: \"Rna niyo so manga ginawa niyo ko kapatay, o skano i manga bnar"
        },
        {
            "chapter": 3,
            "verse": 169,
            "text": "Na ding ka dn tharimaa so siran a miyangapprang sa lalan ko Allah i ba miyamatay. Kna, ka manga oyagoyag, sii ko Kadnan iran a pphagprn siran"
        },
        {
            "chapter": 3,
            "verse": 170,
            "text": "Mabababaya siran sabap ko kiyabgi kiran o Allah ko kakawasaan Iyan: Go pkhababaya siran sabap ko siran oto a da siran pn kiran raotn, a pd ko kiyaganatan iran, da a pangandam iran, go da a mimboko iran (ko alongan a mawri)"
        }
    ]
}