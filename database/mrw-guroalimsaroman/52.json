{
    "chapter": [
        {
            "chapter": 52,
            "verse": 1,
            "text": "Ibt ko palaw a Tor (a giyoto so palaw a ron inimbitiyarai o Allah so Mosa ko liyawaw niyan)"
        },
        {
            "chapter": 52,
            "verse": 2,
            "text": "Go so kitab a misosorat (a giyo to so Qor´an)"
        },
        {
            "chapter": 52,
            "verse": 3,
            "text": "Ko karatas a makakayat"
        },
        {
            "chapter": 52,
            "verse": 4,
            "text": "Go so Baytil Maamor (a giyoto so walay a mbabalayn a dii tawapan mambo o manga malaikat sa langit)"
        },
        {
            "chapter": 52,
            "verse": 5,
            "text": "Go so atp a ipoporo (a giyoto so langit a matatampar sa donya)"
        },
        {
            "chapter": 52,
            "verse": 6,
            "text": "Go so kalodan a mappno"
        },
        {
            "chapter": 52,
            "verse": 7,
            "text": "Ka mataan! a so siksa o Kadnan ka na phakatana dn"
        },
        {
            "chapter": 52,
            "verse": 8,
            "text": "Daa phakarnon"
        },
        {
            "chapter": 52,
            "verse": 9,
            "text": "Sii ko alongan a mabirbir so langit sa titho a kabirbir"
        },
        {
            "chapter": 52,
            "verse": 10,
            "text": "Go mamangikayontong so manga palaw a mikayambr"
        },
        {
            "chapter": 52,
            "verse": 11,
            "text": "Na sangat a siksa sa alongan oto a bagian o miyamanaplis"
        },
        {
            "chapter": 52,
            "verse": 12,
            "text": "So siran na sii ko ribat khikabibimban"
        },
        {
            "chapter": 52,
            "verse": 13,
            "text": "Sii ko alongan a ipanaromag siran ko naraka Jahanam, sa mabasng a kapanaromag"
        },
        {
            "chapter": 52,
            "verse": 14,
            "text": "(Tharoon kiran:) Giyai so apoy, a so piyakambokhag iyo skaniyan"
        },
        {
            "chapter": 52,
            "verse": 15,
            "text": "Ino balik mata ini, antawaa skano i di phamakanono"
        },
        {
            "chapter": 52,
            "verse": 16,
            "text": "Sombowi niyo skaniyan: Na phantang kano, antawaa di kano pphantang, na mlagid rkano. Aya bo a imbalas rkano na so pinggolawla niyo"
        },
        {
            "chapter": 52,
            "verse": 17,
            "text": "Mataan! a so miyamananggila na sii ko manga sorga, go kadarandang"
        },
        {
            "chapter": 52,
            "verse": 18,
            "text": "A mabababaya siran sabap ko inibgay kiran o Kadnan iran; go piyakalidas siran o Kadnan iran ko siksa ko naraka Jahim"
        },
        {
            "chapter": 52,
            "verse": 19,
            "text": "(Tharoon kiran:) Kang kano, go inom kano sa kapipiya ginawa, sabap ko pinggolawla niyo"
        },
        {
            "chapter": 52,
            "verse": 20,
            "text": "Gii siran zasandasandang ko manga kantir a khirarantarn; go pakaphamangaromaan Ami siran sa manga tataid, a manga pipiya i kapmata"
        },
        {
            "chapter": 52,
            "verse": 21,
            "text": "Na so miyamaratiyaya, go tiyondog siran o manga moriyataw iran ko paratiyaya, - na pakiraot Ami siran ko manga moriyataw iran, go da a korangn Ami kiran ko galbk iran a mayto bo. Oman i isa a taw na sanda ko galbk iyan"
        },
        {
            "chapter": 52,
            "verse": 22,
            "text": "Na phagomanan Ami siran sa onga, ago sapo, a pkhababayaan iran"
        },
        {
            "chapter": 52,
            "verse": 23,
            "text": "Gii siran roo ndadawaga sa inomn, a da a ilang on, go da a ikhadosa on"
        },
        {
            "chapter": 52,
            "verse": 24,
            "text": "Go phlibtn siran o manga ngongoda iran, lagid o ba siran montiya a totongkopn"
        },
        {
            "chapter": 52,
            "verse": 25,
            "text": "Go pphagadapn o sabaad kiran so sabaad, a pphamagizai siran"
        },
        {
            "chapter": 52,
            "verse": 26,
            "text": "Tharoon iran a: Mataan! a sktano na miyabaloy tano gowani ko zisii tano ko manga tonganay tano a maalk tano"
        },
        {
            "chapter": 52,
            "verse": 27,
            "text": "Na inikalimo tano o Allah, go piyakalidas tano Niyan ko siksa, a phakarobrob"
        },
        {
            "chapter": 52,
            "verse": 28,
            "text": "Mataan! sktano na miyabaloy tano gowani a pphamangni tano Rkaniyan. Mataan! a Skaniyan na Skaniyan so Pphangompiya, a Makalimoon"
        },
        {
            "chapter": 52,
            "verse": 29,
            "text": "Na pphangthoma ka, ka sabap ko limo o Kadnan ka, na kna a ba ka paririmar, go di ka tataraponan"
        },
        {
            "chapter": 52,
            "verse": 30,
            "text": "Kna, ka gi iran tharoon a: \"Pababayok! Na daraan tano rkaniyan so phangababago o masa"
        },
        {
            "chapter": 52,
            "verse": 31,
            "text": "Tharoang ka: \"Dadara kano, ka mataan! a sakn na pd iyo a pd ko khidadara"
        },
        {
            "chapter": 52,
            "verse": 32,
            "text": "Ba kiran aya sosogoon o manga gdagda iran; kna, ka siran na pagtaw a manga darowaka"
        },
        {
            "chapter": 52,
            "verse": 33,
            "text": "Ino iran gii tharoa a: \"Piyangmbaalan iyan aya a katharo?\" Kna, ka di siran mapaparatiyaya"
        },
        {
            "chapter": 52,
            "verse": 34,
            "text": "Na bgay siran sa tothol a lagid iyan, o siran i manga bnar"
        },
        {
            "chapter": 52,
            "verse": 35,
            "text": "Ba siran miyaadn sa da a miyangadn, antawaa ba siran i miyangadn"
        },
        {
            "chapter": 52,
            "verse": 36,
            "text": "Ba iran inadn so manga langit ago so lopa? Kna, ka di iran tatangkdn"
        },
        {
            "chapter": 52,
            "verse": 37,
            "text": "Ba kiran zisii so manga kakawasaan o Kadnan ka, antawaa ba siran i phamakabaas"
        },
        {
            "chapter": 52,
            "verse": 38,
            "text": "Ba adn a towak iran (ko langit) a makapphamakin´g siran on? Na talingomaan o miyamamakin´g kiran i katantowan, a mapayag"
        },
        {
            "chapter": 52,
            "verse": 39,
            "text": "Ba aya rk Iyan na so manga wata a babay, na rk iyo so manga wata a mama"
        },
        {
            "chapter": 52,
            "verse": 40,
            "text": "Na ba ka kiran pphangni sa sokay, na siran na phoon ko kapakambayadan na kappndan siran"
        },
        {
            "chapter": 52,
            "verse": 41,
            "text": "Ba kiran zisii so migagaib, na siran i pphamanorat on"
        },
        {
            "chapter": 52,
            "verse": 42,
            "text": "Kna, ka aya antap iran na antangan a marata, na so miyamangongkir na siran i piyangakakaydan"
        },
        {
            "chapter": 52,
            "verse": 43,
            "text": "Ba adn a tohan iran a salakaw ko Allah? Soti so Allah mawatan ko ipphanakoto iran"
        },
        {
            "chapter": 52,
            "verse": 44,
            "text": "Na o makaylay siran sa sagintas ko langit a pkhawlog, na ptharoon iran a: \"Gabon a thotorogan"
        },
        {
            "chapter": 52,
            "verse": 45,
            "text": "Na botawaning ka siran, taman sa mimbaratmowa iran so alongan iran, a so khadaan siran on sa tanod"
        },
        {
            "chapter": 52,
            "verse": 46,
            "text": "Alongan a di kiran makanggay a gona so ikmat iran sa mayto bo, go di siran pangatatabangan"
        },
        {
            "chapter": 52,
            "verse": 47,
            "text": "Na mataan! a adn a bagian o siran a mindadarowaka, a siksa a salakaw roo, na ogaid na so kadaklan kiran na di iran katawan"
        },
        {
            "chapter": 52,
            "verse": 48,
            "text": "Na phantang ka ko kokoman o Kadnan ka; ka mataan! a ska na sii ko manga kaylay Ami: Go pthasbikn ka so podi o Kadnan ka, ko wakto a kangganat ka"
        },
        {
            "chapter": 52,
            "verse": 49,
            "text": "Go sii ko kagagawii na pthasbik ka Rkaniyan, go so kapamakasdp o manga bitoon"
        }
    ]
}