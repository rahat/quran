{
    "juzs": [
        {
            "chapter": 11,
            "verse": 6,
            "text": "Na da a baraniyawa ko lopa a ba di atastanggongan o Allah so pagpr on: Go katawan Iyan so khatargan iyan go so kapmbtadan iyan: Tanan matatago ko (Laoh Mahfodh a) kitab a mapayag"
        },
        {
            "chapter": 11,
            "verse": 7,
            "text": "Go Skaniyan so miyadn ko manga langit ago so lopa sii ko miyakanm gawii a matatago so aras Iyan ko liyawaw o ig, ka thpngan kano Niyan o antawaa rkano i lbi a mapiya i galbk. Na ibt o tharoang ka a: \"Mataan! a skano na pagoyagn kano ko oriyan o kapatay,\" na ptharoon dn o siran a da pamaratiyaya a: \"Da ko ungkai inonta na balik mata a mapayag"
        },
        {
            "chapter": 11,
            "verse": 8,
            "text": "Na mataan! a o sndodn Ami kiran so siksa taman ko manga wakto a mappnto, na ptharoon iran dn a: \"Antonaa i maka-uurn on?\" Tanodan, ka so alongan a kapakatalingoma niyan kiran, na di kiran dn mikisar, go kalikopan siran o piyamagompat iran (a siksa)"
        },
        {
            "chapter": 11,
            "verse": 9,
            "text": "O mataan! a o pakataama Mi so manosiya so phoon Rkami a limo, oriyan iyan na gamitn Ami ron, na mataan aya! a kadaan dn sa panginam, a makalaa kaoongkir iran"
        },
        {
            "chapter": 11,
            "verse": 10,
            "text": "Go mataan! a o pakataama Mi skaniyan sa limo ko oriyan o morala a miyakasogat on na mataan! a tharoon iyan dn a: \"Miyada rakn so manga rarata:\" Mataan aya! a zonor dn a mangangandag"
        },
        {
            "chapter": 11,
            "verse": 11,
            "text": "Inonta so siran a miphapantang, go pinggalbk iran so manga pipiya; siran man na adn a bagian iran a maap, go balas a mala"
        },
        {
            "chapter": 11,
            "verse": 12,
            "text": "Na masikn a mibagak ka so sabaad ko iphagilaham rka, go kasabapan skaniyan a igagt a rarb ka sa gi iran katharoa: \"Sa ino a da a initoron on a kakawasaan, odi na miyakaoma a pd iyan a malaikat?\" (pitharo o Allah:) Ska na matag pphamakaiktiyar na so Allah i Somisiyap ko langon taman"
        },
        {
            "chapter": 11,
            "verse": 13,
            "text": "Ino iran gii tharoa i: \"Pimbabaas aya (o Mohammad);\" tharoang ka: \"Na bgay kano sa sapolo a manga sorah a lagid iyan a pimbabaas, go panongganoy kano (sa makatabang rkano) sa sadn sa khagaga niyo, a salakaw ko Allah! o skano i manga bnar"
        },
        {
            "chapter": 11,
            "verse": 14,
            "text": "Na amay ka di kano iran masmbag, na tangkda niyo a aya bo a kinitoron iyan na sii ko katao o Allah, go mataan aya! a da a tohan a inonta Skaniyan! Na ino, skano mimbayorantang kano (ko Allah)"
        },
        {
            "chapter": 11,
            "verse": 15,
            "text": "Sadn sa kabaya iran so kawyagoyag ko doniya, go so parahiyasan on, na ithoman Ami kiran sa tarotop so (balas o) manga galbk iran (sa doniya), a siran na da a makorang kiran on roo (sa doniya)"
        },
        {
            "chapter": 11,
            "verse": 16,
            "text": "Siran man so da a bagian iran sa akhirat a rowar ko apoy: Na miyailang so pingolawla iran roo (sa akhirat), go miyalaklak so pinggalbk iran"
        },
        {
            "chapter": 11,
            "verse": 17,
            "text": "Ba (niyan lagid) so taw a mithakna ko marayag a karina a phoon ko Kadnan iyan, go ptondogn skaniyan o saksi a phoon ko Allah, go sii ko miyaonaan iyan so kitab o Mosa, a ladiyawan go limo? Siran man i mapaparatiyaya on; na sadn sa mongkir on ko pizagorompong, na so naraka i khabolosan iyan. Na oba ka on katagowi sa anganangan: Mataan! a skaniyan so bnar a phoon ko Kadnan ka: Na ogaid na so kadaklan ko manga manosiya na di siran pharatiyaya"
        },
        {
            "chapter": 11,
            "verse": 18,
            "text": "Na ba adn a lawan a darowaka ko taw a inangkob iyan so Allah sa kabokhag? Siran man na pagowitn siran ko Kadnan iran, go tharoon o manga saksi a: \"Siran aya so miyamamokhag makapantag ko Kadnan iran.\" Tanodan! ka so morka o Allah na ithomparak ko manga darowaka"
        },
        {
            "chapter": 11,
            "verse": 19,
            "text": "Siran na pphangalang siran ko lalan o Allah go phlolobaan iran on a kabkhog iyan: Go siran na oongkirn iran so akhirat"
        },
        {
            "chapter": 11,
            "verse": 20,
            "text": "Siran man na da iran kapalagowi (so siksa) ko lopa, go da a bagian iran a salakaw ko Allah a manga panarigan. Pthaktakpn kiran so siksa! Da iran gagaa so kapamamakin´g, go da siran pangilaylay"
        },
        {
            "chapter": 11,
            "verse": 21,
            "text": "Siran man so liyogi ran so manga ginawa iran, go diyorat siran o pimbabaas iran a kabokhag"
        },
        {
            "chapter": 11,
            "verse": 22,
            "text": "Matatangkd a mataan! siran sii ko akhirat na siran so manga logi"
        },
        {
            "chapter": 11,
            "verse": 23,
            "text": "Mataan! a so siran a miyamaratiyaya, go pinggalbk iran so manga pipiya, go mizalimbotawan siran ko Kadnan iran na siran man i manga taw ko sorga sa ron siran on dn makakakal"
        },
        {
            "chapter": 11,
            "verse": 24,
            "text": "Aya ibarat o dowa lompok na lagid o bota ago bngl, go so pphakaylay ago Pphakan´g. Ba magizan a dowaya sa ibarat? Ino kano di phananadm"
        },
        {
            "chapter": 11,
            "verse": 25,
            "text": "Na sabnsabnar a siyogo Ami so Noh ko pagtaw niyan (sa pitharo iyan a:) \"Mataan! a sakn na pphamakaiktiyar rkano a mapayag"
        },
        {
            "chapter": 11,
            "verse": 26,
            "text": "Sa da a pzoasoata niyo inonta so Allah: \"Mataan! a sakn na ikhalk akn skano ko siksa ko alongan a masakit"
        },
        {
            "chapter": 11,
            "verse": 27,
            "text": "Na pitharo o manga nakoda a so siran a da pamaratiyaya ko pagtaw niyan a: \"Da a kapkhaylay ami rka a rowar sa manosiya a lagid ami: Go da a pkhaylay ami rka a miyonot rka a rowar ko siran a pkhakalaklak rkami, a mababaw i pamikiran: Go da a pkhaylay ami a mibibinta iyo rkami: Kna, ka arangan ami rkano na manga bokhag"
        },
        {
            "chapter": 11,
            "verse": 28,
            "text": "Pitharo (o Noh): \"Hay pagtaw akn! ay gda iyo o sakn na thatakna ko marayag a karina a phoon ko Kadnan ko, go bigan ako Niyan sa limo a phoon ko hadapan Iyan, na kiyalimngan rkano? Na ba Ami rkano aya mitgl a skano na ikagogowad iyo aya"
        },
        {
            "chapter": 11,
            "verse": 29,
            "text": "Na hay pagtaw akn, da a phangnin ko rkano saya a tamok: da a balas rakn a rowar ko zizii ko Allah: Na di akn bogawn so siran a miyamaratiyaya, - mataan! a siran na mipmbaratmowa iran so Kadnan iran, na ogaid na pkhaylay akn skano a pagtaw a da a manga mlng iyo"
        },
        {
            "chapter": 11,
            "verse": 30,
            "text": "Na hay pagtaw akn! antawaa i makatabang rakn ko Allah o bogawa ko siran? Ba kano di phananadm"
        },
        {
            "chapter": 11,
            "verse": 31,
            "text": "Na di akn rkano ptharoon i: \"Zisii rakn so manga kakawasaan o Allah, go di akn katawan so migagaib, go di akn ptharoon i: Mataan! a sakn na malaikat. Go di akn ptharoon ko siran a di ittmbo o manga mata niyo i ba da dn a imbgay kiran o Allah a mapiya: So Allah i Matao ko zisii ko manga ginawa iran. Mataan! a sakn na o sowa ako to, na khapd ako dn ko manga darowaka"
        },
        {
            "chapter": 11,
            "verse": 32,
            "text": "Pitharo iran: \"Hay Noh, sabnar a piyamawal kaming ka! Piyakadakl ka a kapphamawalang ka rkami: Na talingomaan ka rkami so ipphangangalk ka rkami (a siksa), o ska na pd ko manga bnar"
        },
        {
            "chapter": 11,
            "verse": 33,
            "text": "Pitharo iyan a: \"Aya bo a phakabgay rkano ron na so Allah o kabaya Iyan: Na di niyo dn kapalagoyan"
        },
        {
            "chapter": 11,
            "verse": 34,
            "text": "Na di rkano phakaompiya so thoma ko, apiya kabaya akn a kathomai ko rkano, amay ka so Allah na kabaya Iyan a kadadaga Niyan rkano: Skaniyan i Kadnan niyo! Go Ron kano phakandoda"
        },
        {
            "chapter": 11,
            "verse": 35,
            "text": "Ino iran gii tharoa i: \"Pimbabaas iyan aya?\" Tharoang ka: \"O pimbabaas akn aya, a sii rakn phakatana so dosa ko! Na sakn na angiyas ako ko gii niyo imbaradosa"
        },
        {
            "chapter": 11,
            "verse": 36,
            "text": "Na iniilaham ko Noh a: \"Mataan aya! a da dn a pharatiyaya ko pagtawng ka, a rowar ko taw a andang a miyamaratiyaya! Na ding ka pmbokoon so pinggolawla iran"
        },
        {
            "chapter": 11,
            "verse": 37,
            "text": "Go mbaaling ka so kapal, sii ko kaylay Ami ago so ilaham Ami, go ding ka Rakn pagangaya so makapantag ko siran a mindadarowaka: Mataan! a siran na pagldn siran"
        },
        {
            "chapter": 11,
            "verse": 38,
            "text": "Na so kaphagmbaali niyan ko kapal: Na oman i somagad on ko manga nakoda ko pagtaw niyan, na pamagrgan iran skaniyan. Pitharo iyan a: \"Apiya kami niyo pphamagrgi, ka mataan! a skami na pamagrgan ami skano (mambo so oriyan iyan) a lagid o kapphamagrgi niyo rkami"
        },
        {
            "chapter": 11,
            "verse": 39,
            "text": "Na katokawan iyo bo o antawaa i katalingomaan a siksa a pakarondann Iyan, go kawlogan sa siksa a tatap"
        },
        {
            "chapter": 11,
            "verse": 40,
            "text": "Taman sa kagiya a makawma so sogoan Ami, go piyamangmbowatan a ig so lopa! Na pitharo Ami a: \"Prorang ka on, ko oman i (sadinis sa) ngganapa a dowa: (mama, go babay), go so taalok rka, inonta so taw a miyaona on so katharo, go (proranang ka on) so taw a miyamaratiyaya a pd iyan, a rowar ko mayto"
        },
        {
            "chapter": 11,
            "verse": 41,
            "text": "Na pitharo iyan a: \"Da kano ron, sii ko ngaran o Allah, so kapkhtas iyan go so kaptharg iyan. Mataan! a so Kadnan ko na titho a Manapi, a Makalimoon"
        },
        {
            "chapter": 11,
            "verse": 42,
            "text": "Na giyoto na ipkhtas iyan siran ko manga bagl a lagid o manga palaw, go tiyawag o Noh so wata iyan, a aya btad iyan na tomiyawarang: \"Hay ikaritan ko, da ka rkami, go di ka thapi ko manga kapir"
        },
        {
            "chapter": 11,
            "verse": 43,
            "text": "Pitharo (o wata) iyan a: \"Sii ako phagapas ko palaw ka kharn ako niyan ko ig.\" Pitharo (o Noh): \"Da a khapalihara sa alongan nai ko sogoan o Allah, inonta so taw a inikalimo Iyan!\" Na kiyaltan siran o bagl, na miyabaloy a pd ko miyanga-aald"
        },
        {
            "chapter": 11,
            "verse": 44,
            "text": "Na adn a mitharo sa: \"Hay lopa! Lamdang ka so ig ka, go hay kawang! targn ka (so oran)!\" Na minirat so ig, go minggolalan so sogoan, go miyakadongko (so kapal) ko palaw a Al-Jodii, na adn a mitharo sa: \"Kapakawatan (ko limo) a bagian o pagtaw a da pamaginontolan"
        },
        {
            "chapter": 11,
            "verse": 45,
            "text": "Na miyangni so Noh ko Kadnan iyan, sa pitharo iyan a: \"Kadnan ko, mataan! a so wata akn a pd ko taalok rakn. Go mataan! a so diyandii Ka na bnar, go Ska i taralbi a Maontol ko manga kokoman"
        },
        {
            "chapter": 11,
            "verse": 46,
            "text": "Pitharo (o Allah): \"Hay Noh, mataan! a skaniyan na kna a ba pd ko taalok rka: Mataan aya! a galbk a di mapiya; na ding ka Rakn phangniya so da a kataong ka on. Mataan! a Sakn na pphangthomaan Ko ska, ka oba ka mabaloy a pd ko di manga tatao"
        },
        {
            "chapter": 11,
            "verse": 47,
            "text": "Pitharo (o Noh): \"Kadnan ko, mataan! a sakn na mlindong ako Rka, sa ba ko rka mapangni so da a katao ko ron. Na odi akong Ka napii, go di akong Ka ipangalimo, na khabaloy ako a pd ko miyangalologi"
        },
        {
            "chapter": 11,
            "verse": 48,
            "text": "Adn a mitharo: \"Hay Noh! tpad ka sa kalilintad. Phoon Rkami, go madakl a mapiya a sii rka, go sii ko manga pagtaw a pd ka: Na adn a manga pagtaw a phakisawitan Ami kiran (so doniya), oriyan iyan na khasogat siran a siksa a malipds a phoon Rkami"
        },
        {
            "chapter": 11,
            "verse": 49,
            "text": "Giyaya na pd ko manga totholan ko migagaib, a iphagilaham Ami rka: Na ding ka ya katawan (ya Mohammad), ska, go di katawan o pagtawng ka ko onaan aya. Na phantang ka: Mataan! a so khabolosan a daag na bagian o khipanananggila"
        },
        {
            "chapter": 11,
            "verse": 50,
            "text": "Go (siyogo Ami ko) pagtaw a Ad, so pagari ran a Hod, pitharo iyan: \"Hay pagtaw akn, simbaa niyo so Allah! ka da a tohan iyo a salakaw Rkaniyan, skano na ba kano dn dii pamrak"
        },
        {
            "chapter": 11,
            "verse": 51,
            "text": "Hay pagtaw akn, di ako rkano saya mangindaki balas; da a balas rakn, inonta so zisii ko miyadn rakn: Ba da a manga sabot iyo"
        },
        {
            "chapter": 11,
            "verse": 52,
            "text": "Go hay pagtaw akn, pangni kano sa maap ko Kadnan iyo oriyan iyan na thawbat kano sii Rkaniyan: Ka pakatoronn Iyan rkano so oran a margs, go omanan kano Niyan sa bagr a rakhs a bagr iyo: Na di kano thalikhod a mbabaradosa kano"
        },
        {
            "chapter": 11,
            "verse": 53,
            "text": "Pitharo iran: \"Hay Hod, da a minitalingomang ka rkami a karina, na di ami ngganatan so manga katohanan ami, sa sabap bo ko katharo o ka. Go di ami ska pharatiyayaan"
        },
        {
            "chapter": 11,
            "verse": 54,
            "text": "Daa ismbag ami a rowar ko kisogatn rka o sabaad ko manga katohanan ami ko marata.\" Pitharo iyan a: \"Mataan! a sakn na zasaksiin ko so Allah, na zaksii niyo a mataan! a sakn na angiyas ako ko ipphamanakoto niyo"
        },
        {
            "chapter": 11,
            "verse": 55,
            "text": "A salakaw Rkaniyan! Na palaya kano rakn tipo, go di niyo rakn dn thaalika"
        },
        {
            "chapter": 11,
            "verse": 56,
            "text": "Mataan! a sakn na siyarigang ko so Allah, a Kadnan ko go Kadnan niyo! Da a baraniyawa, a ba di Skaniyan i Phapaar on. Mataan! a so Kadnan ko na sii ko okit a makaoontol"
        },
        {
            "chapter": 11,
            "verse": 57,
            "text": "Na o talikhod kano, na sabnar a minisampay akn rkano so inisogo rakn, a pagowitn rkano; na zambi so Kadnan ko sa pagtaw a salakaw rkano, go da a mibinasa niyo Ron a mayto bo. Mataan! a so Kadnan ko, na so langowan taman na sisiyapn Iyan"
        },
        {
            "chapter": 11,
            "verse": 58,
            "text": "Na kagiya a makawma so sogoan Ami, na siyabt Ami so Hod, go so siran a miyamaratiyaya a pd iyan, sabap ko limo a phoon Rkami; go siyabt Ami siran phoon ko siksa a margn"
        },
        {
            "chapter": 11,
            "verse": 59,
            "text": "Giyoto man so pagtaw a Ad: Inongkir iran so manga ayat o Kadnan iran; go siyorang iran so manga sogo Iyan; go inonotan iran so sogoan o oman i mangangalandada, a somasangka"
        },
        {
            "chapter": 11,
            "verse": 60,
            "text": "Na tiyondog siran sangkai a doniya a morka, go sa alongan a qiyamah. Tanodan! ka mataan! a so pagtaw a Ad na inongkir iran so Kadnan iran. Tanodan! ka kapakawatan (ko limo) a bagian o Ad, a pagtaw o Hod"
        },
        {
            "chapter": 11,
            "verse": 61,
            "text": "Go (siyogo Ami) sii ko pagtaw a Samod so pagari ran a Salih. Pitharo iyan: \"Hay pagtaw akn, simbaa niyo so Allah: Ka da a tohan iyo a salakaw Rkaniyan. Skaniyan i miyadn rkano phoon ko lopa, go piyakapagingd kano Niyan on: Na pangni kano Ron sa maap, go thawbat kano sii Rkaniyan: Mataan! a so Kadnan ko na Marani, a Pphanarima (ko pangni)"
        },
        {
            "chapter": 11,
            "verse": 62,
            "text": "Pitharo iran: \"Hay Salih, sabnar a miyaadn ka rkami a ipphangangarapan ko onaan aya. Inong ka rkami zaparn a kapzimba ami ko pzimbaan o manga loks ami? Na mataan! a skami na matatago kami dn ko kazasangka ko ipndolon ka rkami, sa mala a kazangka"
        },
        {
            "chapter": 11,
            "verse": 63,
            "text": "Pitharo iyan: \"Hay pagtaw akn! ay gda iyo o sii ako ko marayag a karina a phoon ko Kadnan ko, go bigan ako Niyan sa limo a phoon Rkaniyan? Na antawaa i makatabang rakn ko Allah o soranga ko Skaniyan? Na da a miphagoman iyo rakn a rowar ko kalogi"
        },
        {
            "chapter": 11,
            "verse": 64,
            "text": "Na hay pagtaw akn, katii so onta o Allah a nanao niyo; na botawani niyo ko kapphangangan iyan ko lopa o Allah, go di niyo ron thmon so marata, ka madansal kano o siksa a marani"
        },
        {
            "chapter": 11,
            "verse": 65,
            "text": "Na biyono iran oto, na pitharo (o Salih) a: \"Khariyala kano dn ko ingd iyo sa tlo gawii: Giyaya man na diyandi a kna a ba kabokhag"
        },
        {
            "chapter": 11,
            "verse": 66,
            "text": "Na kagiya a makatalingoma so sogoan Ami, na siyabt Ami so Salih, go so siran a miyamaratiyaya a pd iyan, a minisabap ko limo a phoon Rkami, go (siyabt Ami siran) ko kahinaan ko alongan oto. Mataan! a so Kadnan ka na Skaniyan so Mabagr, a Domadaag"
        },
        {
            "chapter": 11,
            "verse": 67,
            "text": "Na miyadansal so siran a da pamaginontolan a lalis, na kiyapitaan siran ko manga ingd iran a miyamangndr"
        },
        {
            "chapter": 11,
            "verse": 68,
            "text": "Lagid o ba siran roo da maadn. Tanodan! ka mataan! a so pagtaw a Samod na inongkir iran so Kadnan iran. Tanodan! ka kapakawatan (ko limo) a bagian o pagtaw a Samod"
        },
        {
            "chapter": 11,
            "verse": 69,
            "text": "Na sabnsabnar a minioma o manga sogo Ami (a manga malaikat) ko Ibrahim so tothol a mapiya. Na mitharo siran sa: \"Salaam!\" Simbag iyan a: \"Salaam!\" Na da mathay na minioma niyan a mayto a sapi a iniyaw"
        },
        {
            "chapter": 11,
            "verse": 70,
            "text": "Na kagiya maylay niyan a di oto khawaan o manga lima iran, na miyasawang kiran, go kiyaakinan kiran sa kalk. Pitharo iran a: \"Di ka khawan, ka mataan! a skami na siyogo kami ko pagtaw o Lot (ka mbinasaan ami siran)"
        },
        {
            "chapter": 11,
            "verse": 71,
            "text": "Na si karoma niyan a tomitindg, na miyakakhala: Na piyanothol Ami ron (a ipmbawata iyan) so Is´haq, go sii ko oriyan o Is´haq; so Yaqob"
        },
        {
            "chapter": 11,
            "verse": 72,
            "text": "Pitharo iyan: \"Ah phammsa ta! Arati pmbawata ako, a miyaloks ako, go giya karoma ko wai na miyakatoa? Mataan! a giyai titho a shay´ a pakammsa"
        },
        {
            "chapter": 11,
            "verse": 73,
            "text": "Pitharo iran a: \"Ino ka phammsa ko sogoan o Allah? So limo o Allah go so manga gagaw Niyan na sii rkano a manga taw ko walay (o Ibrahim). Mataan! a so Allah i kiyapatotan ko podi, a Maginawa"
        },
        {
            "chapter": 11,
            "verse": 74,
            "text": "Na kagiya a mada ko Ibrahim so pangandam go miyakaoma on so tothol a mapiya, na gii rkami makindaowa makapantag ko pagtaw o Lot"
        },
        {
            "chapter": 11,
            "verse": 75,
            "text": "Mataan! a so Ibrahim na titho a matigr, a lalayon makapphagaynaw, a m´undod (ko Allah)"
        },
        {
            "chapter": 11,
            "verse": 76,
            "text": "Pitharo (o manga malaikat): Hay Ibrahim! talikhoding ka dn nai; mataan aya! a sabnar a miyakaoma so sogoan o Kadnan ka: Go mataan! a siran na adn a makatatalingoma kiran a siksa a di khindod"
        },
        {
            "chapter": 11,
            "verse": 77,
            "text": "Na kagiya a makawma, so manga sogo Ami ko Lot, na miyakandamar sa sabap kiran, go inigagt siran a rarb iyan. Na miyatharo iyan a: \"Giyai na gawii a margn"
        },
        {
            "chapter": 11,
            "verse": 78,
            "text": "Na miyakaoma on so pagtaw niyan a pphamagarabaya siran on somong, a gowani na aya btad iran na gii siran nggolawla sa manga rarata. Pitharo iyan: \"Hay pagtaw akn, kataya so manga wata akn a manga babay (na pamangaroma kano kiran): Siran na soti rkano! Na kalkn iyo so Allah, go di ako niyo ndiyamana sii ko manga banto akn. Ba da a pd rkano a mama a phakapando"
        },
        {
            "chapter": 11,
            "verse": 79,
            "text": "Pitharo iran a: \"Sabnsabnar a katawan ka a da a kabaya Ami ko manga wata aka a manga babay: Go mataan! a ska na katawan ka dn so kabaya ami"
        },
        {
            "chapter": 11,
            "verse": 80,
            "text": "Pitharo iyan a: \"O adn a bagr akn a khiyato akn rkano, odi na adn a kharndaan ko a mabagr a tanto (na rnn ko skano)"
        },
        {
            "chapter": 11,
            "verse": 81,
            "text": "Miyatharo (o manga malaikat): \"Hay Lot, mataan! a skami na manga sogo o Kadnan ka. Da dn a khisampay ran rka (a kabinasa)! Na panglmn ka lomalakaw so taalok rka, sii ko sabaad ko kagagawii, na da a ndingil rkano a isa bo: Inonta so karomang ka: Mataan aya! a khisogat on so khisogat kiran (a siksa). Mataan! a aya diyandi kiran na so kapipita: Ba di marani so kapipita"
        },
        {
            "chapter": 11,
            "verse": 82,
            "text": "Na kagiya a makawma so sogoan Ami, na biyaloy Ami so liyawaw (o manga ingd iran) a miyadidalm, go piyakawranan Ami sa ator a phoon ko lipaw a miyakomba, a piyakathondotondog"
        },
        {
            "chapter": 11,
            "verse": 83,
            "text": "Totoosan sii ko Kadnan ka: Na knaa ba aya mawatan ko manga darowaka"
        },
        {
            "chapter": 11,
            "verse": 84,
            "text": "Go (siyogo Ami ko) pagtaw a Madyan so pagari ran a Shoayb. Pitharo iyan: \"Hay pagtaw akn, simbaa niyo so Allah: Ka da a tohan iyo a salakaw Rkaniyan. Go di kano phangorang ko kapagasad, go so kathimbang: Mataan! a sakn na pkhaylay akn skano ko mapiya (a kawiyagan), go mataan! a sakn na ikhalk akn skano ko siksa ko alongan a makatangkal"
        },
        {
            "chapter": 11,
            "verse": 85,
            "text": "Na hay pagtaw akn! tarotopa niyo so kapagasad, go so kathimbang sa kaontol, go da a khoranga niyo ko manga manosiya ko nganinganin iran: Go di kano phaminasa ko lopa a mamakakayd kano"
        },
        {
            "chapter": 11,
            "verse": 86,
            "text": "So liyamba rkano o Allah na aya rkano mapiya, o skano na miyamaratiyaya kano. Na kna a ba sakn i somisiyap rkano"
        },
        {
            "chapter": 11,
            "verse": 87,
            "text": "Pitharo iran: \"Hay Shoayb, ba so sambayang ka i somosogo rka sa kagnki ami ko pzimbaan o manga loks ami, odi na so (kagnki ami ko) ipkhidia mi ko manga tamok ami sa sadn sa kabaya ami? Mataan! a ska na titho ka a matigr, a pphamando"
        },
        {
            "chapter": 11,
            "verse": 88,
            "text": "Pitharo iyan: \"Hay pagtaw akn! ay gda iyo a sakn na sii ko marayag a karina a phoon ko Kadnan ko, go bigan ako Niyan sa pagpr a mapiya a phoon Rkaniyan? Na di akn kabaya i ba ko manggolawla so ipzapar akn rkano. Da a kabaya akn a rowar ko kapangompiya sa sadn sa khagaosan ko; na da a guus akn inonta a sabap ko (tabang o) Allah. Skaniyan i siyarigan ko, go Skaniyan i pagndodan ko"
        },
        {
            "chapter": 11,
            "verse": 89,
            "text": "Na hay pagtaw akn, oba kano matonda o di tano kaphagayon ko kisogat rkano o (siksa) lagid o minisogat ko pagtaw o Noh, odi na so pagtaw o Hod, odi na so pagtaw o Salih; na kna a ba rkano mawatan so pagtaw o Lot"
        },
        {
            "chapter": 11,
            "verse": 90,
            "text": "Na pangni kano sa maap ko Kadnan iyo, oriyan iyan na thawbat kano sii Rkaniyan: Mataan! a so Kadnan ko na Makalimoon, a Makapdiin"
        },
        {
            "chapter": 11,
            "verse": 91,
            "text": "Pitharo iran: \"Hay Shoayb, madakl a di ami zabotn ko katharo o ka. Go mataan! a titho a pkhaylay ami ska a malobay rkami! Na o da so manga tonganaing ka, na radiyamn ami ska dn. Go kna a ba ska i pagaadatan rkami"
        },
        {
            "chapter": 11,
            "verse": 92,
            "text": "Pitharo iyan: \"Hay pagtaw akn, ba so manga tonganay akn i lbi a pagaadatan iyo a di so Allah? Na inibowang iyo (so sogoan Iyan) ko manga talikhodan iyo, a da dn pankhayda. Mataan! a so Kadnan ko na so gii niyo nggolawlaan na katawan Iyan"
        },
        {
            "chapter": 11,
            "verse": 93,
            "text": "Go hay pagtaw akn, nggalbk kano sa sadn sa kapasang iyo: Ka mataan! a sakn na pnggalbk ako mambo: Katokawan iyo o antawaa i taw a khatalingomaan skaniyan a siksa a pakaytoon iyan, go antawaa i taw a skaniyan i bokhag! Na nayaw kano! ka mataan! a sakn na pd iyo a nomanayaw"
        },
        {
            "chapter": 11,
            "verse": 94,
            "text": "Na kagiya a makawma so sogoan Ami, na siyabt Ami so Shoayb ago so miyamaratiyaya a pd iyan, sabap ko limo a phoon Rkami: Na miyadansal so da pamaginontolan o lalis, na kiyapitaan siran ko manga ingd iran a miyamangndr"
        },
        {
            "chapter": 11,
            "verse": 95,
            "text": "Lagid o ba siran roo da maadn. Tanodan! ka kapakawatan (ko limo) a bagian o pagtaw a Madyan. Lagid o kiyapakawatan o pagtaw a Samod (ko limo)"
        },
        {
            "chapter": 11,
            "verse": 96,
            "text": "Go sabnsabnar a siyogo Ami so Mosa, rakhs o manga tanda Ami go katantowan a mapayag"
        },
        {
            "chapter": 11,
            "verse": 97,
            "text": "Sii ko Pir´awn go so manga nakoda a pagtaw niyan: Na aya iran inonotan so sogoan o Pir´awn, a da ko sogoan o Pir´awn i ba makaoontol"
        },
        {
            "chapter": 11,
            "verse": 98,
            "text": "Phagolowanan iyan so pagtaw niyan ko alongan a qiyamah; na mapakasold iyan siran ko naraka a mikharatarata a kaphakasold o phakasoldn on"
        },
        {
            "chapter": 11,
            "verse": 99,
            "text": "A tiyondog siran sangkai (a doniya) a morka, ago sa alongan a qiyamah: Miyakaratarata a pammgayan ko mbganon"
        },
        {
            "chapter": 11,
            "verse": 100,
            "text": "Giyoto man na pd ko manga totholan ko manga ingd a pphanotholn Ami rka (ya Mohammad): So sabaad on na makatitindg, go (so sabaad on na) miyatbas"
        },
        {
            "chapter": 11,
            "verse": 101,
            "text": "Na da Ami siran salimboti: Na ogaid na siyalimbotan iran so manga ginawa iran: Na da a minilinding kiran o manga katohanan iran, a so pphanongganowin iran a salakaw ko Allah a mayto bo, kagiya a makawma kiran so sogoan o Kadnan ka: Go da a minioman iran kiran a rowar ko kabinasa"
        },
        {
            "chapter": 11,
            "verse": 102,
            "text": "Na lagid aya so siksa o Kadnan ka kiran ka igira a siniksa Iyan so (taw ko) manga ingd a giyoto na mindarowaka: Mataan! a so siksa Iyan na malipds, a tanto"
        },
        {
            "chapter": 11,
            "verse": 103,
            "text": "Mataan! a adn a matatago roo man a titho a tanda ko taw a inikalk iyan so siksa ko akhirat: Giyoto man so alongan a plimodn on so manga manosiya: Go giyoto man so alongan a khamasaan"
        },
        {
            "chapter": 11,
            "verse": 104,
            "text": "Na di Ami oto isndod inonta sii ko taalik a mappnto"
        },
        {
            "chapter": 11,
            "verse": 105,
            "text": "Sii ko alongan a kapakatalingoma niyan, na da a makatharo a baraniyawa inonta bo o sabap sa idin o Allah: Na so sabaad kiran na marata i okor, go (so sabaad kiran na) mapiya i okor"
        },
        {
            "chapter": 11,
            "verse": 106,
            "text": "Na so pman so siran a manga rarata i okor, na khatago ko naraka: bagian iran roo so katagaw, go so karangs"
        },
        {
            "chapter": 11,
            "verse": 107,
            "text": "Kakal siran roo sa sodn so kathay o manga langit ago so lopa (sa dayon sa dayon), inonta sa kabaya o Kadnan ka: Mataan! a so Kadnan ka na pnggolawlaan Iyan so kabaya Iyan"
        },
        {
            "chapter": 11,
            "verse": 108,
            "text": "Na so pman so siran a manga pipiya i okor na matago ko sorga: Makakal siran roo sa sodn so kathay o manga langit ago so lopa (sa dayon sa dayon), inonta sa kabaya o Kadnan ka: Pammgayan a di pthaman"
        },
        {
            "chapter": 11,
            "verse": 109,
            "text": "Na di ka pkhadowadowai ko pzimbaan o siran aya. Da ko kapzimba iran inonta na lagid o kapzimba o manga loks iran gowani: Na mataan! a Skami na ithoman Ami kiran dn so kipantag iran (ko siksa) sa di kakorangan"
        },
        {
            "chapter": 11,
            "verse": 110,
            "text": "Na sabnsabnar a inibgay Ami ko Mosa so kitab, na da pagayonayoni so madadalm on: Na o da so katharo a miyaona a phoon ko Kadnan ka, na miyakokom siran dn: Na mataan! a matatago siran dn ko kazasangka iran on sa mapayag a kazangka"
        },
        {
            "chapter": 11,
            "verse": 111,
            "text": "Na mataan! a oman i isa kiran na ibt ka tharotopn kiran dn o Kadnan ka so (balas ko) manga galbk iran: Mataan! a Skaniyan na so gi iran nggolawlaan na Kaip Iyan"
        },
        {
            "chapter": 11,
            "verse": 112,
            "text": "Na ontolang ka manaa so inisogo rka, - go (ontola o) taw a mithawbat a pd ka; go di kano phmalawani: Mataan! a Skaniyan na so gii niyo nggolawlaan na Phagilayn Iyan"
        },
        {
            "chapter": 11,
            "verse": 113,
            "text": "Na di niyo pagampili so siran a miyamanalimbot, ka masogat kano o apoy; go da a mambagian iyo a salakaw ko Allah a manga Panarigan, oriyan iyan na di kano katabangan"
        },
        {
            "chapter": 11,
            "verse": 114,
            "text": "Na pamayandgn ka so sambayang ko mbala ko kadawndaw, go so sabaad ko gagawii: Mataan! a so manga pipiya na khalalas iyan so manga rarata: Giyanan man na ndao ko pphamakindao"
        },
        {
            "chapter": 11,
            "verse": 115,
            "text": "Go phantang ka; ka mataan! a so Allah na di Niyan pagilangn so balas ko miphipiyapiya"
        },
        {
            "chapter": 11,
            "verse": 116,
            "text": "Na ino a da a miyabaloy ko manga pagtaw ko miyaonaan iyo, a adn a mibibinta iran a phanapar ko marata sii ko lopa a rowar ko mayto a miyasabt Ami kiran? Go miyatmbang so siran a da pamaginontolan ko inipangalimo kiran, go miyabaloy siran a manga baradosa"
        },
        {
            "chapter": 11,
            "verse": 117,
            "text": "Na da ko btad o Kadnan ka i ba Niyan binasaa so (taw ko) manga ingd sa kapanganiyaya, a so taw ron na phipipiyapiya"
        },
        {
            "chapter": 11,
            "verse": 118,
            "text": "Na o kabaya o Kadnan ka, na mataan! a khabaloy Niyan so manga manosiya ko okit a isa: (na ogaid) na di siran khada ko kazosoransorang iran"
        },
        {
            "chapter": 11,
            "verse": 119,
            "text": "Inonta so taw a inikalimo o Kadnan ka: Ka giyoto man i kiyaadna Niyan kiran: Na miyatangkd so katharo o Kadnan ka a: \"Mataan! a ipno Akn dn ko naraka Jahannam so (da pamaratiyaya ko) manga jinn go so manga manosiya langon"
        },
        {
            "chapter": 11,
            "verse": 120,
            "text": "Na so langowan oto a pphanotholn Ami rka a pd ko manga totholan ko manga sogo, na pkhisabap on a kapphakabagr Ami ko poso o ka: Na saya zisaya a kiyapakatalingoma rka o bnar, go thoma, go ndao ko khipaparatiyaya"
        },
        {
            "chapter": 11,
            "verse": 121,
            "text": "Na tharoang ka ko siran a di mapaparatiyaya a: \"Nggalbk kano sa sadn sa kapasang iyo: Mataan! a skami na pnggalbk kami (mambo)"
        },
        {
            "chapter": 11,
            "verse": 122,
            "text": "Go nayaw kano! ka mataan! a skami na nomanayaw kami (mambo)"
        },
        {
            "chapter": 11,
            "verse": 123,
            "text": "Na rk o Allah so migagaib ko manga langit ago so lopa, go Ron phakandoda so mapnggolawla sa kalangolangowan iyan: Na zoasoatang ka Skaniyan, go sariging ka Skaniyan. Na kna a ba di maiin´ngka o Kadnan ka so gii niyo nggolawlaan"
        },
        {
            "chapter": 12,
            "verse": 1,
            "text": "Alif, Lam, Ra. (so Allah i Matao ko paka-aantapan Iyan on.) giyai so manga ayat ko kitab a pphakapayag (ko ontol ago so ribat)"
        },
        {
            "chapter": 12,
            "verse": 2,
            "text": "Mataan! a Skami na initoron Ami skaniyan sa kapangadi a basa Arab, ka an iyo kasaboti"
        },
        {
            "chapter": 12,
            "verse": 3,
            "text": "Skami na pphanotholn Ami rka (ya Mohammad) so lbi a mapiya a manga tothol, sii ko kiniilahamn Ami rka sangkai a Qor´an: Na mataan! a miyabaloy ka ko onaan aya a pd dn ko di khipakaiin´ngka"
        },
        {
            "chapter": 12,
            "verse": 4,
            "text": "Gowani na pitharo o Yosof ki ama iyan: \"Hay ama ko, mataan! a sakn na pithataginp akn a sapolo ago isa a bitoon go so alongan go so olan, a miyaylay akn siran a mangangalimbabaan siran rakn"
        },
        {
            "chapter": 12,
            "verse": 5,
            "text": "Pitharo (o Ya´qob): \"Hay wata ko, ding ka pphanothola so taginpn ka ko manga pagaring ka, ka pagantanganan ka iran sa tipo: Mataan! a so shaytan na ridoay o manosiya a mapayag"
        },
        {
            "chapter": 12,
            "verse": 6,
            "text": "Na giyaya i kaphilia rka o Kadnan ka, go kipagndaon Niyan rka ko taawil o manga tothol go katharotopa Niyan ko limo Iyan rka ago so manga moriya taw o Ya´qob lagid o kiyatarotopa Niyan on ko dowa loks ka gowani a so Ibrahim go so Is´haq. Mataan! a so Kadnan ka na Matao, a Mawngangn"
        },
        {
            "chapter": 12,
            "verse": 7,
            "text": "Sabnsabnar a adn a miyatago ko (totholan ko) Yosof ago so manga pagari niyan a manga tanda a rk o pphamangingiza"
        },
        {
            "chapter": 12,
            "verse": 8,
            "text": "Gowani na pitharo iran a: \"Mataan! a so Yosof ago so pagari niyan na pkhababayaan o ama tano a di sktano; A sktano na madakl tano. Mataan! a si ama tano na titho a miyatago ko karibat, a mapayag"
        },
        {
            "chapter": 12,
            "verse": 9,
            "text": "(Miyatharo o isa kiran a:) \"Bonoa niyo so Yosof odi na bowangn iyo ko lopa (a mawatan), ka an rkano mabonayon so gagaw i ama iyo: Go ang kano mabaloy ko oriyan iyan a pagtaw a miyamakapiya"
        },
        {
            "chapter": 12,
            "verse": 10,
            "text": "Pitharo o mitharo a pd kiran a: \"Di niyo mbonoa so Yosof, na ba niyo dn ologa ko malibotng a landng, ka an matoon o sabaad ko somasagad o skano na pnggolawlaan iyo"
        },
        {
            "chapter": 12,
            "verse": 11,
            "text": "Pitharo iran: \"Hay ama Ami, inong ka rkami di zanaan so Yosof a mataan! a skami na titho a phagompiyaan ami"
        },
        {
            "chapter": 12,
            "verse": 12,
            "text": "Sogoang ka a monot rkami amag, ka an mababaya, go an makanggitagita, ka mataan! a skami na sisiyapn ami dn"
        },
        {
            "chapter": 12,
            "verse": 13,
            "text": "Pitharo iyan a: \"Mataan! a sakn na titho akn a mimboboko a kaphakaonota niyo ron: Go ipkhawan akn oba makan a sarigala a skano na di niyo maiin´ngka"
        },
        {
            "chapter": 12,
            "verse": 14,
            "text": "Pitharo iran a: \"Ibt o makan skaniyan a sarigala a skami na madakl kami, na mataan! a samawto na titho kami a manga ilang"
        },
        {
            "chapter": 12,
            "verse": 15,
            "text": "Na kagiya a mapakawnot iran, go miyawpakat siran sa pagologn iran ko malibotng a landng: Na iniilaham Ami ron a: Mataan! a maphanothol ka kiran dn a siyowa iran nai sa siran na di iran katawan"
        },
        {
            "chapter": 12,
            "verse": 16,
            "text": "Na miyakaoma siran ki ama iran ko kagabigabi, a pphaman´gad siran"
        },
        {
            "chapter": 12,
            "verse": 17,
            "text": "Pitharo iran: \"Hay ama ami, mataan! a lomiyalakaw kami a gii kami magoradorad, na inibagak ami so Yosof sii ko manga igagama ami; na kiyan skaniyan a sarigala, na da rka i ba kaming ka paratiyayaa apiya pn skami na manga bnar"
        },
        {
            "chapter": 12,
            "verse": 18,
            "text": "Na minioma iran so bangkala (o Yosof) a masasalapot a rogo a kabokhag. Pitharo (o Ya´qob) a: \"Kna ka pipharasan rkano o manga napso niyo so miyanggolawla; na sabar dn a maliwanag: Ka so Allah i phangniyan sa tabang ko iphropa niyo"
        },
        {
            "chapter": 12,
            "verse": 19,
            "text": "Na miyakaoma a isa ka lalakawan: Na siyogo iran so pphakasagbn iran, na tiyayothon iyan so panabo iyan (ko landng). Pitharo iyan: \"Hay ontong akn nai! Katii so bagowamama!\" Na piyagma iran (ka biyaloy iran) a tamok! Na so Allah na katawan Iyan so gi iran nggolawlaan"
        },
        {
            "chapter": 12,
            "verse": 20,
            "text": "Na piphasa iran sa arga a korang a manga dirham a miyapagitong: Go miyabaloy siran on a pd ko dawn pamagarga"
        },
        {
            "chapter": 12,
            "verse": 21,
            "text": "Na pitharo o miyamasawn sa Misir ko karoma niyan a: \"Phiyapiyaing ka so darpa iyan: Masikn a makanggay rkta a gona, odi na kowaan ta skaniyan a wata ta.\" Na giyaya man i kiyapakakhapaar Ami ko Yosof sii ko lopa (a Misir), go an Ami ron mindao so taawil o manga tothol. Na so Allah na Di-Kharn ko zowaan Iyan; na ogaid na so kadaklan ko manga manosiya na di iran katawan"
        },
        {
            "chapter": 12,
            "verse": 22,
            "text": "Na kagiya a iraot ko kiyakhasad iyan, na bigan Ami skaniyan sa ongangn go katao: Na lagid aya man a kambalasi Ami ko miphipiyapiya"
        },
        {
            "chapter": 12,
            "verse": 23,
            "text": "Na piyangabayaan skaniyan o (Zolaykha a) khiwalay ko babalingan iyan sa giyadn a ginawa niyan: Go pinggagalidan iyan so manga pinto, sa pitharo iyan: \"Song ka sii ka sadn sa kabaya aka rakn!\" Pitharo (o Yosof) a: \"Mlindong ako ko Allah! Mataan aya! a so Kadnan ko na phipiyapiyaan Iyan so darpa akn. Mataan aya! a di phakaslang sa maliwanag so manga darowaka"
        },
        {
            "chapter": 12,
            "verse": 24,
            "text": "Na sabnsabnar a kiyagdian on (so Zolaykha) go kiyagdian rkaniyan (mambo so Yosof), opama ka da niyan maylay so tanda o Kadnan iyan (na khitaloga on): Giyaya (i pingolawla Mi), ka an Ami mapakalidas ko marata, go so pakasisingay: Mataan! a skaniyan na pd ko manga oripn Ami, a piyamanolabos"
        },
        {
            "chapter": 12,
            "verse": 25,
            "text": "Na miyagorad siran ko pinto, a miyardit iyan so bangkala (o Yosof) sa talikhodan: Go miniphasgawa iran si karoma niyan sii ko pinto, pitharo (o Zolaykha) a: \"Da a balas ko taw a phikhadiyatan iyan so taalok rka sa marata a rowar ko kakalabosowa on, odi na siksa a malipds"
        },
        {
            "chapter": 12,
            "verse": 26,
            "text": "Pitharo (o Yosof) a: \"Skaniyan i miyangabaya rakn sa ginawa ko.\" Na adn a mizaksi a saksi a pd ko tonganay niyan, (a pitharo iran:) \"O so bangkala (o Yosof) nasii miyabrat sa sangoran, na bnar (so Zolaykha), na so Yosof na pd ko manga bokhag"
        },
        {
            "chapter": 12,
            "verse": 27,
            "text": "Na o so bangkala iyan na sii miyardit sa talikhodan, na miyamokhag (so Zolaykha), na so Yosof na pd ko manga bnar"
        },
        {
            "chapter": 12,
            "verse": 28,
            "text": "Na kagiya maylay (i karoma niyan) so bangkala iyan a sii miyardit sa talikhodan - na pitharo iyan a: ´Mataan aya! a pd ko antangan iyo a marata. Mataan! a so antangan iyo (a manga babay) a marata na mala"
        },
        {
            "chapter": 12,
            "verse": 29,
            "text": "Yosof, talikhoding ka dn nai; na pangni ka sa maap (Zolaykha), makapantag ko dosang ka. Mataan! a ska na miyabaloy ka a pd ko miyanga dodosa"
        },
        {
            "chapter": 12,
            "verse": 30,
            "text": "Na pitharo o manga babay ko bandar a ingd a: \"So karoma o Aziz na pphangabayaan iyan so mangoda niyan sa giyadn a ginawa niyan: Sabnar a miyabnsad iyan so poso iyan a kabaya; mataan! a skami na titho a pkhaylay ami skaniyan ko karibat a mapayag"
        },
        {
            "chapter": 12,
            "verse": 31,
            "text": "Na kagiya a man´g iyan so antaanta iran on, na siyogo an iyan siran go pithiyagaran iyan siran sa pangn´ngkn: Na piyamgan iyan so oman i isa kiran sa glat: Go pitharo iyan: \"(Hay Yosof) Liyowing ka siran,\" na kagiya a maylay ran skaniyan, na miyalma siran on, go miyangakakarad iran a manga lima iran: Na miyatharo iran: \"Soti so Allah! Kna a ba ini manosiya! Da ko ungkai inonta na malaikat a sslaan"
        },
        {
            "chapter": 12,
            "verse": 32,
            "text": "Pitharo (o Zolaykha): \"Na giyoto man so piyamaganta ako niyo ron! Na sabnsabnar a piyangabayaang ko skaniyan sa giyadn a ginawa niyan na minda! Na ibt odi niyan nggolawlaa so sogoang ko ron, na khalaboson dn, go khabaloy dn a pd ko miyamakayto"
        },
        {
            "chapter": 12,
            "verse": 33,
            "text": "Pitharo (o Yosof): \"Kadnan ko, so kalaboso i pkhababayaan ko a di so ipndolon iran rakn: Na odi akong Ka pakalidasa ko antangan iran a marata, na mitaliyadok ako kiran go mabaloy ako a pd ko di manga tatao"
        },
        {
            "chapter": 12,
            "verse": 34,
            "text": "Na tiyarima o Kadnan iyan na piyakalidas iyan ko antangan iran a marata: Mataan! a Skaniyan so Pphakan´g"
        },
        {
            "chapter": 12,
            "verse": 35,
            "text": "Oriyan o kiyapayag iyan kiran, sii ko oriyan o kiyaylaya iran ko manga tanda, na (miyatomo o Aziz a) kalaboson iyan dn taman ko masa (a kada o siyanta)"
        },
        {
            "chapter": 12,
            "verse": 36,
            "text": "Na adn a miyapd iyan ko kalaboso a dowa mangoda. Pitharo o isa sa dowa oto a: \"Mataan! a pithataginp akn a pthmk ako sa arak. Na pitharo o pd iyan a: Mataan! a sakn na pithataginp akn a maawid ako ko poro o olo akn sa roti, a pkhn on a papanok. Panotholang ka rkami i taabir iyan: Mataan! a skami na pkhaylay ami ska a pd ko miphipiyapiya"
        },
        {
            "chapter": 12,
            "verse": 37,
            "text": "Pitharo (o Yosof) a: \"Da a phakatalingoma rkano a pangn´ngkn a pagpr rkano to a dowa a ba akn rkano da mapanothol so osayan on ko da niyan rkano pn kapakatalingoma. Giyoto man na pd ko inindao rakn o Kadnan ko. Mataan! a sakn na giyanatan ko so okit o pagtaw a di iran paparatiyayaan so Allah. Go siran na so akhirat na siran na oongkirn iran"
        },
        {
            "chapter": 12,
            "verse": 38,
            "text": "Na inonotan ko so okit o manga loks akn, a so Ibrahim ago so Is´haq, go so Ya´qob; di rkami patot oba ami rimbangn ko Allah so apiya antonaa: Giyoto man na pd ko gagaw rkami o Allah go sii ko manga manosiya: Na ogaid na so kadaklan ko manga manosiya na di siran phanalamat"
        },
        {
            "chapter": 12,
            "verse": 39,
            "text": "Hay dowa kataw a pd akn ko kalaboso, ba so manga katohanan a mbidabida i tomo, antawaa so Allah a Isaysa, a phakabaas"
        },
        {
            "chapter": 12,
            "verse": 40,
            "text": "Da ko pzimbaan iyo a salakaw Rkaniyan inonta na manga ngaran a inipamtho niyo skaniyan, skano ago so manga loks iyo, da a initoron on o Allah a katantowan: Da ko kokoman inonta na rk o Allah: inisogo Iyan a da a pzoasoata niyo a rowar Rkaniyan: Giyaya man i okit a ontol, na ogaid na so kadaklan ko manga manosiya na di iran katawan"
        },
        {
            "chapter": 12,
            "verse": 41,
            "text": "Hay dowa kataw a pd akn ko kalaboso, so isa rkano na kapthalagadan iyan sa inomn a arak so kadnan iyan: Na so pman so pd iyan, na khasola, na khn a papanok so olo niyan. Miyapasad so khasowa a so phakipitowa iyo to"
        },
        {
            "chapter": 12,
            "verse": 42,
            "text": "Na pitharo iyan sii ko miyagda iyan a mataan! a skaniyan i phakaslang kiran sa maliwanag a: \"Aloya kong ka ko kadnan ka.\" Na linipat skaniyan o shaytan ko kaaloya niyan on ko kadnan iyan: Na miyakatarg ko kalaboso sa miyakapira ragon"
        },
        {
            "chapter": 12,
            "verse": 43,
            "text": "Na pitharo o dato (sa Misir) a: \"Mataan! a sakn na pithataginp akn a pito a manga sapi a manga kawlit, a pkhn siran o pito (a manga sapi) a manga pagti go pito a mangngto a lomolombay, go (pito a) pd iyan a manga gango. Hay manga nakoda, pitowaa niyo rakn so taginpn ko o skano na so taginpn na khataabir iyo"
        },
        {
            "chapter": 12,
            "verse": 44,
            "text": "Pitharo iran a: \"Zaozaog anan a manga taginpn, na di kami matao tomaabir ko manga taginpn (a lagidanan)"
        },
        {
            "chapter": 12,
            "verse": 45,
            "text": "Na pitharo o miyakaslang sa maliwanag sa dowa oto, a miyakatadm ko oriyan o miyathay a masa a: \"Sakn na maphanothol akn rkano so taabir iyan: Na sogo i niyo (so Yosof)"
        },
        {
            "chapter": 12,
            "verse": 46,
            "text": "(Na pitharo iyan a:) \"Yosof! Hay mmamataan pitowa angka rkami so makapantag ko pito a manga sapi a manga kawlit a pkhn siran o pito (a manga sapi) a manga pagti, go pito a mangngto a lomolombay, go (pito a) pd iyan a manga gango: ka an ako makandod ko manga manosiya, ka an iran katokawi"
        },
        {
            "chapter": 12,
            "verse": 47,
            "text": "Pitharo (o Yosof) a: \"Pamola kano sa pito ragon a makathondotondog na sa pkharagon iyo na di niyo prorowa ko andag iyan, inonta so mayto a pkhn iyo"
        },
        {
            "chapter": 12,
            "verse": 48,
            "text": "Oriyan iyan na phakatalingoma ko kaypos oto a pito (ragon), a manga sikot a khalngan iran so ipthiyagar iyo kiran inonta so mayto ko tataliyongn iyo"
        },
        {
            "chapter": 12,
            "verse": 49,
            "text": "Oriyan iyan na adn a phakatalingoma ko kaypos oto a ragon a pagodarn on so manga manosiya, go makaphanmk siran on (sa mbarambarang a onga)"
        },
        {
            "chapter": 12,
            "verse": 50,
            "text": "Na pitharo o dato a: \"Pakasonga niyo rakn skaniyan.\" Na kagiya a makawma on so sogo, na pitharo iyan a: \"Kasoy ka ko kadnan ka, na izaan ka on o antonaa i btad o manga babay a so miyanga kakarad iran so manga lima iran? Mataan! a so Kadnan ko na so antangan iran a marata na katawan Iyan"
        },
        {
            "chapter": 12,
            "verse": 51,
            "text": "Pitharo (o dato) a: \"Antonaa i miyasowa iyo gowani a pangabayaan iyo so Yosof sa so dn so ginawa niyan?\" Pitharo iran: \"Soti so Allah! Da a katawan ami a karataan iyan!\" Pitharo o karoma o Aziz a: \"Imanto na miyapayag so bnar: Sakn na piyangabayaan ko skaniyan sa giyadn a ginawa niyan na mataan! a skaniyan na pd dn ko manga bnar"
        },
        {
            "chapter": 12,
            "verse": 52,
            "text": "(Pitharo o Yosof a) \"Giyaya man na an iyan katokawi a mataan! a sakn na da akn ndonsiyani skaniyan ko kigagaib iyan, go mataan! a so Allah na di Niyan phakagagdn so antangan a marata o mamakadodorata"
        }
    ]
}