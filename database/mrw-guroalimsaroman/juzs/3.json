{
    "juzs": [
        {
            "chapter": 2,
            "verse": 253,
            "text": "Giyoto man so manga sogo a inilbi Ami so sabaad kiran ko sabaad: Pd kiran so inimbitiyarai o Allah; go iniporo Iyan so sabaad kiran sa manga daradat; na inibgay Ami ko Eysa a wata o Maryam so manga rarayag a karina, go inibagr Ami ron so Roh Al-Qoddos (so Jibril). Na o kabaya o Allah, na da a makambobono ko siran a miyaoriyan iran, sii ko oriyan o kiyapakatalingoma kiran o manga rarayag a karina, na ogaid na mizoransorang siran, ka adn a pd kiran a taw a miyaratiyaya, go adn a pd kiran a taw a miyongkir. Na o kabaya o Allah, na da a makambobono kiran; na ogaid na so Allah na pnggolawlaan Iyan so nganin a kabaya Iyan"
        },
        {
            "chapter": 2,
            "verse": 254,
            "text": "Hay so miyamaratiyaya, pammgay kano ko inibgay Ami rkano, ko dapn kapakatalingoma o gawii a da a kaphasai ron, go da a kambobolayoka on go da a kapamagalba on. Na so da pamaratiyaya na siran so da pamaginontolan"
        },
        {
            "chapter": 2,
            "verse": 255,
            "text": "So Allah! Da a patot a pzoasoatn a inonta Skaniyan, - a Oyagoyag, a Thatandingan; di khatalingomaan a toratod, go torog. Rk Iyan so zisii ko manga langit ago so zisii ko lopa. Ba adn a taw a makaphanapaat sa hadapan Iyan inonta a sabap sa idin Iyan? Katawan Iyan so nganin a khabolosan iran go so nganin a kiya iposan iran. Na da a zzzbn iran a mayto bo ko katao Niyan inonta bo ko nganin a kabaya Iyan. Miyarangkom o korsi Iyan so manga langit ago so lopa, go di Ron khipnd so siyap Iyan sa dowa oto, go Skaniyan so Maporo, a Lbi-a-mala"
        },
        {
            "chapter": 2,
            "verse": 256,
            "text": "Daa kapan´gl ko agama: Ka sabnar a minisnggay so ontol ko ribat: Na sadn sa ongkirn iyan so manga Tagot, a paratiyayaan iyan so Allah na sabnar a miyakakapt sa rambit a mabagr, a da a ikhathpd iyan, na so Allah na Pphakan´g, a Matao"
        },
        {
            "chapter": 2,
            "verse": 257,
            "text": "So Allah i Panarigan o miyamaratiyaya: Phakaawaan Iyan siran phoon ko manga lilibotng ka phakasongn Iyan siran ko maliwanag. Na sa da pamaratiyaya na aya manga panarigan iran na so manga Tagot a pphamakaawaan iran siran phoon ko maliwanag ka pphamakasongn iran siran ko manga lilibotng. Na siran man i manga taw ko naraka, sa ron siran on dn makakakal"
        },
        {
            "chapter": 2,
            "verse": 258,
            "text": "Bang ka da katokawi so (Namrod a) miyakiphawala ko Ibrahim makapantag ko Kadnan iyan, sa kinibgan on o Allah ko kadato? Gowani a tharoon o Ibrahim a: \"Aya Kadnan ko na so pphangoyag go pphakapatay.\" Na pitharo iyan a: \"Sakn na pphakawyag ako go phphakapatay ako.\" Pitharo o Ibrahim: \"Na mataan! a so Allah na pphakasongn Iyan so alongan phoon ko sbangan (sii sa sdpan): Na pakasongang ka skaniyan phoon sa sdpan (sii sa sbangan).\" Na biyabngan so da paratiyaya. Na so Allah, na di Niyan pnggonanaon so pagtaw a da pamaginontolan"
        },
        {
            "chapter": 2,
            "verse": 259,
            "text": "Go so (Ozayr a) somiyagad ko (Baytal Moqaddas a) ingd a miyangaggba so manga walay ron, pitharo iyan a: \"Andamanaya i kakhaoyaga sii o Allah, ko oriyan o kiyapatay niyan?\" Na biyono skaniyan o Allah sa magatos ragon, oriyan iyan na inoyag Iyan bo na pitharo (o Allah): \"Ay kiyathaing ka (hay Ozayr)?\" Pitharo iyan: \"Aya kiyathay akn na salongan odi na sabaad sa salongan.\" Pitharo (o Allah) a: \"Kna, ka aya kiyathayng ka na miyakamagatos ragon; na ilayang ka so pangn´ngkn ka, go so inomn ka, ka da phaparin; go ilayang ka so himar ka: Ka kagiya a mbalowin Ami ska a nanao o manga manosiya, go ilayang ka so manga tolan, o andamanaya i gii Ami ron kapakathootoora, oriyan iyan na pmbongkosan Ami sa sapo.\" Na kagiya a mapayag on oto, na pitharo iyan a: \"Tiyangkd akn a mataan! a so Allah na sii ko langowan taman na Gaos Iyan"
        },
        {
            "chapter": 2,
            "verse": 260,
            "text": "Na gowani na pitharo o Ibrahim: \"Kadnan ko, pakiilayn Ka rakn o andamanaya i kapagoyagang Ka ko miyamatay.\" Pitharo (o Allah): \"Ba ka di pharatiyaya?\" Pitharo iyan: \"Oway! (mapaparatiyaya ko) na ogaid na an thatana so pamikiran ko.\" Pitharo (o Allah): \"Na kowa ka sa pat ko manga papanok; na tathadang ka ko katimo iran rka; oriyan iyan na tagoing ka on so oman i isa a palaw sa sabaad, oriyan iyan na talowing ka siran: Ka mamakatalingoma siran rka sa mataan. Na tangkdang ka a mataan! a so Allah na Mabagr, a Mawngangn"
        },
        {
            "chapter": 2,
            "verse": 261,
            "text": "Aya ropaan o siran a gii siran nggasto ko manga tamok iran sii ko lalan ko Allah na lagid o satiman a od a mitho´ sa pito saway, zisii ko oman i saway ron so magatos a od. Na so Allah na pthaktakpn Iyan ko taw a kabaya Iyan: Ka so Allah na Maginawa, a Matao"
        },
        {
            "chapter": 2,
            "verse": 262,
            "text": "Siran a gi iran nggaston so manga tamok iran sii ko lalan o Allah, oriyan iyan na di iran thondogn so kiyapammgay ran a kazalibantog go kapanakit sa ginawa, na adn a bagian iran a balas kiran sii ko Kadnan iran: Go da a pangandam iran, go di siran makamboko (ko alongan a mawri)"
        },
        {
            "chapter": 2,
            "verse": 263,
            "text": "So katharo a mapiya, go so kapmaap na tomo a di so sadka a pkhatondog a kapanakit sa ginawa. Na so Allah na Kawasa, a Matigr"
        },
        {
            "chapter": 2,
            "verse": 264,
            "text": "Hay so miyamaratiyaya, di niyo mbinasaan ko manga sadka niyo so kazalibantog go so kapanakit sa ginawa, - lagid o pphammgay ko tamok iyan sa kapaki-ilaylayn ko manga manosiya, go di niyan paparatiyayaan so Allah go so alongan a mawri. Na aya ropaan iyan na lagid o ator a matilak, a kaliliyawawan sa botha a miyasogat skaniyan a mabagr a oran, na miyalamba iyan on so matgas. Na da a khaparoli ran a mayto bo ko pinggalbk iran. Na so Allah na di Niyan pnggonanaon so pagtaw a da pamaratiyaya"
        },
        {
            "chapter": 2,
            "verse": 265,
            "text": "Na aya ropaan o siran a pphammgay ko manga tamok iran, sa singanin ko manga kasosoat o Allah go so kathatana o manga ginawa iran, na lagid o pamomolan ko lopa a tambo a miyasogat a mabagr a oran na minibgay niyan so onga niyan sa dowa takp, na apiya pn da masogat a mabagr a oran, ka tarintik bo, ka so Allah na so gii niyo nggolawlaan na phagilayn Iyan"
        },
        {
            "chapter": 2,
            "verse": 266,
            "text": "Ba khabayai o isa rkano a adn a mambagian iyan a pamomolan a manga Korma ago manga Anggor, a pphamangondas ko kababaan iyan so manga lawasayg, mambagian iyan roo so pizoson a manga onga, a miyakatalingoma on so kaloks, go adn a manga moriyataw niyan a manga llmk na miyasogat oto a sobosobo, a kadadalman sa apoy, na miyatotong? Lagid aya a kapphayaga rkano o Allah ko manga tanda; ka ang kano makapphamimikiran"
        },
        {
            "chapter": 2,
            "verse": 267,
            "text": "Hay so miyamaratiyaya, pphammgay kano ko manga pipiya ko miyasokat iyo, go so piyakagmaw Ami rkano a phoon ko lopa, go di niyo pthibabaa so marata on, a iphammgay niyo, ka da rkano i ba niyo to kowaa inonta a ba kano ron phipipidng. Na tangkda niyo a mataan! a so Allah na Kawasa, a Pphodin"
        },
        {
            "chapter": 2,
            "verse": 268,
            "text": "So shaytan na ipphangangalk iyan rkano so kamiskin go ipzogo iyan rkano so pakasisingay. Na so Allah na didiyandian kano Niyan sa maap a phoon Rkaniyan go limo. Na so Allah na Maginawa, a Matao"
        },
        {
            "chapter": 2,
            "verse": 269,
            "text": "Imbgay Niyan so ongangn ko taw a kabaya Iyan; na sa taw a bgan ko ongangn na sabnar a kiyabgan sa mapiya a madakl; na da a phakatanod on a inonta so manga papantas i akal"
        },
        {
            "chapter": 2,
            "verse": 270,
            "text": "Na sadn sa ipammgay niyo a pammgayan, odi na izamaya iyo a samaya, na mataan! a so Allah na katawan Iyan oto. Na da a bagian o da pamaginontolan a manga tabanga"
        },
        {
            "chapter": 2,
            "verse": 271,
            "text": "Amay ka payagn iyo so manga sadka, na mapiya dn oto, na amay ka pagmaan iyo to, go ibgay niyo to ko khikarrgnan, na giyoto i mapiya rkano: Go makaponas rkano ko sabaad ko manga dosa niyo. Na so Allah na so gii niyo nggolawlaan na Kaip Iyan"
        },
        {
            "chapter": 2,
            "verse": 272,
            "text": "Kna a ba rka paliyogat, so katoro iran, na ogaid na so Allah i thoro ko taw a kabaya Iyan. Na sadn sa mipphammgay niyo a mapiya na rk o manga ginawa niyo, na di kano phammgay sa makaliyo ko singanin ko kasosoat o Allah. Na sadn sa mipphammgay niyo a mapiya, na khitoman rkano sa tarotop, a skano na di kano kasalimbotan"
        },
        {
            "chapter": 2,
            "verse": 273,
            "text": "(So manga sadka) Na bagian o khikarrgnan, a siran na miyangatatarongko ko lalan ko Allah, a di siran phakatayod ndadalakaw ko lopa, arangan kiran odi kiran matao na manga kawasa sabap ko kaggnggna ko ginawa, khikilalang ka kiran so manga toos iran: a di siran phamangni ko manga manosiya sa marsrs. Na sadn sa mipphammgay niyo a mapiya, na mataan! a so Allah na katawan Iyan oto"
        },
        {
            "chapter": 2,
            "verse": 274,
            "text": "So siran a pphammgay siran ko manga tamok iran sii ko gagawii go so dawndaw, - masoln go mapayag, na adn a bagian iran a balas kiran sii ko Kadnan iran: Go da a pangandam iran, go di siran makamboko (ko alongan a mawri)"
        },
        {
            "chapter": 2,
            "verse": 275,
            "text": "So siran a pkhn iran so piribaan na di siran makatindg inonta so lagid o kapakatindg o ipphamaps skaniyan o shaytan phoon sa bthang. Giyoto man na sabap sa mataan! a siran na pitharo iran a: \"So kaphasai na lagid bo o kapriba,\" na piyakay o Allah so kaphasai na inisapar Iyan so kapriba. Na sa taw a adn a makatalingoma on a thoma a phoon ko Kadnan iyan, na, go gnk (mriba), na rk iran so miyaypos; na so khasoa iyan na sii matitimo ko Allah; na sa taw a mbalingan an iyan na siran man i manga taw ko naraka: Sa ron siran on dn makakakal"
        },
        {
            "chapter": 2,
            "verse": 276,
            "text": "Pagantiyorn o Allah so riba, na phakaozorn Iyan so manga sadka: Ka so Allah na di Niyan khabayaan so langowan o miyongkir a baradosa"
        },
        {
            "chapter": 2,
            "verse": 277,
            "text": "Mataan! a so siran a miyamaratiyaya, go pinggalbk iran so manga pipiya, go inipamayandg iran so sambayang, go tiyonay ran so zakat, na adn a bagian iran a balas kiran sii ko Kadnan iran: Go da a pangandam iran, go di siran makamboko (ko alongan a mawri)"
        },
        {
            "chapter": 2,
            "verse": 278,
            "text": "Hay so miyamaratiyaya, kalkn iyo so Allah, go rndana niyo so miyalamba ko piribaan o skano na khipaparatiyaya"
        },
        {
            "chapter": 2,
            "verse": 279,
            "text": "Na amay ka di niyo to nggolawlaan, na tangkda niyo a adn a gobat a phoon ko Allah, go so Sogo Iyan: Na o thawbat kano, na rk iyo so manga watang o manga tamok iyo: Sa di kano makasalimbot, go di kano kasalimbotan"
        },
        {
            "chapter": 2,
            "verse": 280,
            "text": "Na amay ka adn a (mababayad a) karrgnan, na manayaw sa taman sa kaloagan. Na so kizadkaan iyo ron, i mapiya rkano o skano na katawi niyo"
        },
        {
            "chapter": 2,
            "verse": 281,
            "text": "Na kalkn iyo so gawii a phakandodn kano ron sii ko Allah. Oriyan iyan na itoman sa tarotop ko oman i baraniyawa so pinggalbk iyan, sa di siran kasalimbotan"
        },
        {
            "chapter": 2,
            "verse": 282,
            "text": "Hay so miyamaratiyaya, na igira a mindodolona kano sa bayadan sii ko taalik a miyapnto, na soratn iyo skaniyan, go soratn rkano o panonorat sa kapaginontolan. Go di pagnda so panonorat ko kisoratn iyan on: Manaa so inindao ron o Allah, na soratn iyan. Na kdga o mababayad, go kalkn iyan so Allah a Kadnan iyan, go da a khoranga niyan on a mayto bo. Na amay ka so mababayad na korang i sabot, odi na malobay, odi na di niyan khagaga komdg? Na kdgn o wali ron sa kapaginontolan. Na pakizaksii niyo sa dowa a saksi, ko manga mama rkano na amay ka da a kapantagan a dowa a mama; na isa a mama ago dowa a babay, ko khasoat kano ron, a manga saksi, ka o khalipat so isa kiran, na mapakatadm o isa kiran so pd iyan. Na di pagnda so manga saksi igira a tiyawag siran. Na o ba adn a indaraynon iyo ko kisoratn iyo ron, mayto sa mala: Taman ko taalik on: Giyoto man i lbi a kapaginontolan sii ko Allah, go lbi a phakatabang ko kipamayandgn ko kazaksi, go lbi a marani ko di niyo kapakazangka inonta o makawkit sa kandagang a makamomoayan a khatangan iyo to, ka da a dosa niyo ko di niyo ron kisoratn. Na pakizaksi kano igira a pphapasai kano; go di pmarataan so panonorat go so saksi. Na amay ka nggolawlaan iyo to, na mataan aya! a dosa niyo. Na kalkn iyo so Allah; ka phagnda on kano o Allah. Na so Allah na so langowan taman na katawan Iyan"
        },
        {
            "chapter": 2,
            "verse": 283,
            "text": "Na o kapantagi kano sa lakawan, go da a khatoon iyo a panonorat, na so manga sanda a matatangan. Na amay ka sarigan o sabaad rkano so sabaad, na tonaya o siyarigan so inisarig on, go kalkn iyan so Allah a Kadnan iyan. Na di niyo phagmaa so kazaksi; ka sadn sa magma on, na mataan! a skaniyan na baradosa so poso iyan. Na so Allah na so gii niyo nggolawlaan na katawan Iyan"
        },
        {
            "chapter": 2,
            "verse": 284,
            "text": "Rk o Allah so zisii ko manga langit go so zizii ko lopa. Na o payaga niyo so zisii ko manga ginawa niyo odi na pagmaan iyo to, na phamagitongn rkano to o Allah. Na pnapiyan Iyan so taw a kabaya Iyan, go ziksaan Iyan so taw a kabaya Iyan. Na so Allah na so langowan taman na Gaos Iyan"
        },
        {
            "chapter": 2,
            "verse": 285,
            "text": "Piyaratiyaya o Rasol so initoron on a phoon ko Kadnan iyan, go so miyamaratiyaya. Oman i isa kiran na piyaratiyaya niyan so Allah, go so manga malaikat Iyan, go so manga kitab Iyan, go so manga sogo Iyan. \"Da a imbida ami a isa bo ko manga sogo Iyan.\" Na pitharo iran a: \"Piyamakin´g ami, go inonotan ami: Na pmaapi kaming Ka, Kadnan ami, ka Ska i khabolosan"
        },
        {
            "chapter": 2,
            "verse": 286,
            "text": "Daa iphaliyogat o Allah ko baraniyawa, a rowar ko khagaga niyan. Rk iyan so miyanggalbk iyan (a mapiya), go ithana on so miyanggalbk iyan (a marata). \"Kadnan ami, di kaming Ka zalaa o malipat kami odi na maribat kami; Kadnan ami, go di kaming Ka phakaawida sa mapnd lagid o kiyapakiawiding Ka on ko siran a miyaonaan ami; Kadnan ami, go di kaming Ka phakaawida sa di ami khagaga. Na pmaapi kaming Ka, go napii kaming Ka, go kalimoon kaming Ka. Ska i Kadnan ami; na tabangi kaming Ka sa kadaag ami ko pagtaw a da pamaratiyaya"
        },
        {
            "chapter": 3,
            "verse": 1,
            "text": "Alif, Lam, Mim. (So Allah i Matao ko paka-aantapan Iyan on)"
        },
        {
            "chapter": 3,
            "verse": 2,
            "text": "So Allah! Da a tohan a inonta Skaniyan, - a Oyagoyag, a Thatandingan"
        },
        {
            "chapter": 3,
            "verse": 3,
            "text": "Piyakatoron Iyan rka (ya Mohammad) so kitab, a bnar, a tomatanto ko kitab a miyaonaan iyan; go piyakatoron Iyan so Tawrat go so Injil"
        },
        {
            "chapter": 3,
            "verse": 4,
            "text": "A miyaona, a toroan ko manga manosiya, go piyakatoron Iyan so padoman. Mataan! a siran a da pamaratiyaya ko manga ayat o Allah na adn a bagian iran a siksa a sangat, na so Allah na Mabagr, a Phapaar ko kandadan´g"
        },
        {
            "chapter": 3,
            "verse": 5,
            "text": "Mataan! a so Allah, na da a makaphagma on a mayto bo sii ko lopa, go da sii ko langit"
        },
        {
            "chapter": 3,
            "verse": 6,
            "text": "Skaniyan i gii rkano mbontal sii ko manga tiyan sa sadn sa kabaya Iyan. Da a tohan a inonta Skaniyan, a Mabagr, a Mawngangn"
        },
        {
            "chapter": 3,
            "verse": 7,
            "text": "Skaniyan so tomiyoron rka ko kitab: So sabaad on na manga ayat a manga rarayag; a giyoto i onayan o kitab: Go adn a pd a makaphlilingowa. Na so pman so siran a katatagoan so manga poso iran sa anganangan na phagonotan iran so minilingo ron, ka tontot ko samok, go tontot ko khaakiran on; na da a matao ko khaakiran on a inonta so Allah. Na so mithatakna ko katao na gi iran tharoon a: \"Piyaratiyaya mi oto; ka palaya phoon ko Kadnan ami:\" Na da a phakasabot on a rowar ko manga papantas i akal"
        },
        {
            "chapter": 3,
            "verse": 8,
            "text": "Kadnan ami, ding ka phalinga so manga poso ami ko oriyan o masa a kiyatoroang Ka rkami, go bgi kaming Ka a phoon ko hadapan Ka sa limo; mataan! a Ska na Ska so tanto a phphammgay"
        },
        {
            "chapter": 3,
            "verse": 9,
            "text": "Kadnan ami, mataan! a Ska i mlimod ko manga manosiya sii ko gawii a da a sangka a madadalm on; mataan! a so Allah na di pndorat ko wakto o diyandi"
        },
        {
            "chapter": 3,
            "verse": 10,
            "text": "Mataan! a so siran a da pamaratiyaya, - na da dn a milinding kiran o manga tamok iran ago so manga wata iran ko (siksa o) Allah a mayto bo: Ka siran man na siran i itagon o apoy"
        },
        {
            "chapter": 3,
            "verse": 11,
            "text": "Lagid o adat o pagtaw o Pir´awn, ago so miyaonaan iran a piyakambokhag iran so manga ayat Ami, na bininasa siran o Allah sabap ko manga dosa iran. Na so Allah na maylot i kandadan´g"
        },
        {
            "chapter": 3,
            "verse": 12,
            "text": "Tharoang ka ko siran a da pamaratiyaya a: Ndaagn kano dn go thimoon kano ko naraka Jahannam, - a mikharatarata a darpa"
        },
        {
            "chapter": 3,
            "verse": 13,
            "text": "Sabnar a adn a tanda iyo sii ko dowa pagtaw a miyakambaratmowa: Adn a isa a pagtaw a gii makimbonoay sa lalan ko Allah, go adn a salakaw ron a kapir; a pkhaylay ran siran a katatakpan siran ko kaylay a mata. Na so Allah na ipmbagr Iyan so tabang Iyan ko taw a kabaya Iyan. Mataan! a matatago roo man so titho a thoma ko adn a manga kaylay niyan"
        },
        {
            "chapter": 3,
            "verse": 14,
            "text": "Inibarayat ko manga manosiya so kabaya ko pkhakababayaan a manga babay go manga wata; go manga kakawasaan a piyanimo a bolawan ago pirak; go manga koda a khitatandaan; go manga pangangayamn go manga babasoka. Giyoto man na matag sagad a kapipiya ginawa ko kawyagoyag sa doniya; na so Allah na Ron so mapiya a khandodan"
        },
        {
            "chapter": 3,
            "verse": 15,
            "text": "Tharoang ka a: Ba ko rkano phanothola so mapiya a di giyoto? Adn a bagian o siran a miyamananggila sii ko Kadnan iran a manga sorga, a pphamangondas ko kababaan iyan so manga lawasayg; a kakal siran on; go manga karoma a manga soti, go kasosoat a phoon ko Allah. Na so Allah na phagilayn Iyan so manga oripn Iyan"
        },
        {
            "chapter": 3,
            "verse": 16,
            "text": "Siran na gi iran tharoon a: \"Kadnan ami, mataan! a miyaratiyaya kami: Na napiyang Ka rkami, so manga dosa mi, go pakalidasa kaming Ka ko siksa ko naraka"
        },
        {
            "chapter": 3,
            "verse": 17,
            "text": "A manga papantang, go miyamangimbnar go pphamangongonotan; go pphamammgay; go pphamangni sa maap ko kapkhakalibabas iyan"
        },
        {
            "chapter": 3,
            "verse": 18,
            "text": "Pizaksian o Allah; a mataan aya! a da a patot a pzoasoatn a inonta Skaniyan; go (pizaksian o) manga malaikat, go so adn a manga katao niyan, a mamamayandg ko kapaginontolan. Da a patot a pzoasoatn a inonta Skaniyan, a Mabagr, a Mawngangn"
        },
        {
            "chapter": 3,
            "verse": 19,
            "text": "Mataan! a aya okit ko kapagintaw sii ko Allah na so Islam: Na kna a ba da pagayonayon so piyamgan ko kitab inontabo ko oriyan o kiyapakatalingoma kiran o katao, ka minddngkiya siran. Na sa taw a ongkirn iyan so manga ayat o Allah, na mataan! a so Allah na magaan i kapamagitong"
        },
        {
            "chapter": 3,
            "verse": 20,
            "text": "Na amay ka pamawalng ka iran, na tharoang ka a: \"Inimbayorantang akn so ginawa ko ko Allah go so taw a miyonot rakn.\" Na tharoang ka ko siran a piyamgan ko kitab ago so manga Ommi a: \"Ino mimbayorantang kano?\" Na o mimbayorantang siran, na sabnar a matoro siran, na o talikhod siran, na aya bo a paliyogat rka na so kisampay (o sogoan); ka so Allah na phagilayn Iyan so manga oripn Iyan"
        },
        {
            "chapter": 3,
            "verse": 21,
            "text": "Mataan! a so siran a di mapaparatiyaya ko manga ayat o Allah, go pphamono on iran so manga nabi sa di patot, go pphamono on iran so pphamanogo ko kapaginontolan ko manga manosiya, na pphamanotholang ka kiran so siksa a malipds"
        },
        {
            "chapter": 3,
            "verse": 22,
            "text": "Siran man so miyailang so manga galbk iran sii sa doniya, go sa akhirat, go da a bagian iran a phamakatabang"
        },
        {
            "chapter": 3,
            "verse": 23,
            "text": "Bang ka da katokawi so siran a bigan siran sa kipantag ko kitab? A ipthawag kiran so kitab o Allah, ka an Iyan siran makokom, oriyan iyan na pthalikhod so salompok kiran a siran na somasangka siran"
        },
        {
            "chapter": 3,
            "verse": 24,
            "text": "Giyoto man na sabap sa mataan! a siran na pitharo iran a: \"Da dn a kakhaskho a rkami o apoy a rowar ko manga alongan a maiitong:\" Na miyakalimpang kiran ko okit iran ko kapagintaw so pimbabaas iran a kabokhag"
        },
        {
            "chapter": 3,
            "verse": 25,
            "text": "Na antonaa i khasowa iran amay ka limodn Ami siran ko gawii a da a sangka a madadalm on, go itoman sa tarotop ko oman i baraniyawa so pinggalbk iran, sa di siran kasalimbotan"
        },
        {
            "chapter": 3,
            "verse": 26,
            "text": "Tharoang ka: \"Ya Allah! a Khirk ko kadato, ipmbgaing Ka so kadato ko taw a kabayaa Ka, go pphokasn Ka so kadato ko taw a kabayaa Ka: Go ipphoroo Ka so taw a kabayaa Ka, go ipmbabaa Ka so taw a kabayaa Ka; zisii sa tangan Ka so mapiya. Mataan! a Ska i Gaos ko langowan taman"
        },
        {
            "chapter": 3,
            "verse": 27,
            "text": "Pphakasoldn Ka so gagawii ko dawndaw, go pphakasoldn Ka so dawndaw ko gagawii; go pphakagmawn Ka so oyagoyag phoon ko miyatay, go pphakagmawn Ka so miyatay phoon ko oyagoyag; go priskhiyan Ka so taw a kabayaa Ka, sa di khasar a pandapat"
        },
        {
            "chapter": 3,
            "verse": 28,
            "text": "Di khowaa o miyamaratiyaya so da pamaratiyaya a manga panarigan a salakaw ko miyamaratiyaya: Ka sa taw a nggolawla roo, na da ko (agama o) Allah sa mayto bo: Inonta a ba niyo siran khalkn, sa titho a kalk. Na pakipphangalian rkano o Allah a ginawa Niyan; na sii ko Allah so khandodan"
        },
        {
            "chapter": 3,
            "verse": 29,
            "text": "Tharoang ka a: \"O pagmaa niyo so zisii ko manga rarb iyo odi na payagn iyo skaniyan, na katawan dn oto o Allah; go katawan Iyan so nganin a zisii ko manga langit, go so zisii ko lopa. Na so Allah na so langowan taman na Gaos Iyan"
        },
        {
            "chapter": 3,
            "verse": 30,
            "text": "Sii ko gawii a matoon o oman i baraniyawa so pinggalbk iyan a mapiya a mimasa, go so pinggalbk iyan a marata, na mandingan dingan iyan a oba bo khalti (so marata) ago skaniyan sa lt a mawatan. Na pakipphangalian rkano o Allah a ginawa Niyan. Na so Allah na Malai-gagaw ko manga oripn Iyan"
        },
        {
            "chapter": 3,
            "verse": 31,
            "text": "Tharoang ka (ya Mohammad) a: \"O skano na khabayaan iyo so Allah, na onoti ako niyo: Ka kababayaan kano o Allah go napi Niyan rkano so manga dosa niyo: Ka so Allah na Manapi, a Makalimoon"
        },
        {
            "chapter": 3,
            "verse": 32,
            "text": "Tharoang ka a: Onoti niyo so Allah ago so Rasol: Na o talikhod siran, na mataan! a so Allah na di Niyan khabayaan so da pamaratiyaya"
        },
        {
            "chapter": 3,
            "verse": 33,
            "text": "Mataan! a so Allah na tinindos Iyan so Adam go so Noh, go so mbawataan o Ibrahim, go so mbawataan o Imran ko manga kaadn (sii ko masa iran)"
        },
        {
            "chapter": 3,
            "verse": 34,
            "text": "Manga moriyataw, a so sabaad on na phoon ko sabaad: Na so Allah na Pphakan´g, a Matao"
        },
        {
            "chapter": 3,
            "verse": 35,
            "text": "Gowani na pitharo (o Hannato a) karoma o Imran a: \"Kadnan ko, mataan! a sakn na inizamaya akn a phaladn akn Rka so zisii sa tiyan akn sa da a sangkot iyan: Na tarimaang Ka rakn: Ka mataan! a Ska so Pphakan´g, a Matao"
        },
        {
            "chapter": 3,
            "verse": 36,
            "text": "Na gowani a imbawata iyan, na pitharo iyan a: \"Kadnan ko, mataan! a sakn na inimbawata akn skaniyan na babay!\" Na so Allah i lbi a Matao ko inimbawata â€“ \"Na da ko mama i ba lagid o babay. Na mataan! a sakn na inibtho akn on so Maryam, go mataan! a sakn na iplindong akn Rka ago so manga moriyataw niyan ko shaytan, a pimorkaan"
        },
        {
            "chapter": 3,
            "verse": 37,
            "text": "Na tiyarima o Kadnan iyan sa katarima a mapiya: Go piyakatho Iyan sa katho a mapiya: Na tiyagikor skaniyan o Zakariya. Na oman on somold so Zakariya ko mihrab, na makatoon on sa pagpr. Na pitharo iyan a: \"Hay Maryam! andang ka dn nai miyakowa?\" Pitharo iyan a: \"Giyaya na phoon ko Allah: Mataan! a so Allah na priskhiyan Iyan so taw a kabaya Iyan, sa di khawma kirakira"
        },
        {
            "chapter": 3,
            "verse": 38,
            "text": "Roo dn miyangni so Zakariya ko Kadnan Iyan, sa pitharo iyan: Kadnan ko, bgi akong Ka a phoon Rka sa moriyataw a soti: Mataan! a Ska i Pphakan´g ko pangni"
        },
        {
            "chapter": 3,
            "verse": 39,
            "text": "Na tiyawag skaniyan o malaikat a skaniyan na tomitindg a gii zambayang ko Mihrab: \"Mataan! a so Allah na pakiphanothol Iyan rka (a ipmbawata aka) so Yahya, a tomatanto ko katharo a phoon ko Allah, go nakoda, go pindiyara, go nabi, - a pd ko minggagalbk sa manga pipiya"
        },
        {
            "chapter": 3,
            "verse": 40,
            "text": "Pitharo iyan: \"Kadnan ko! andamanaya i kakhaadn rakn o wata, a sabnar a riyaot ako o kaloks, go so karoma ko na balk?\" Pitharo o malaikat a: \"Giyoto dn man, ka so Allah na pnggolawlaan Niyan so kabaya Iyan"
        },
        {
            "chapter": 3,
            "verse": 41,
            "text": "Pitharo iyan: \"Kadnan ko, bgi akong Ka sa nanao.\" Pitharo (o malaikat) a: \"Aya nanaong ka na ding ka mipmbitiyarai so manga manosiya sa tlo alongan inonta a kaproayat. Na pzabotang ka so Kadnan ka sa madakl, go pthasbik ka sii ko kagabigabi go so kapitapita"
        },
        {
            "chapter": 3,
            "verse": 42,
            "text": "Na gowani na pitharo o malaikat a: Hay Maryam, mataan! a so Allah na tinindos ka Niyan go siyoti ka Niyan - go tinindos ka Niyan ko manga babay ko manga kaadn"
        },
        {
            "chapter": 3,
            "verse": 43,
            "text": "Hay Maryam, pangongonotan ka ko Kadnan ka: Go sojiod ka, go phroko ka a pd ko pphroroko"
        },
        {
            "chapter": 3,
            "verse": 44,
            "text": "Giyoto man na pd ko manga tothol a gaib, a iphagilaham Ami rka (ya Mohammad): Ka di ka kiran makamamasa gowani ko ipphangithog iran so manga pansom iran (ka pagilayn), o antawaa kiran i makatagikor ko Maryam: Go di ka kiran makamamasa gowani ko pphangasasawal siran"
        },
        {
            "chapter": 3,
            "verse": 45,
            "text": "Gowani na pitharo o malaikat a: \"Hay Maryam, mataan! a so Allah na adn a pakiphanothol Iyan rka a katharo a phoon Rkaniyan a: Aya ngaran iyan na Al-Masih Eysa a wata a mama o Maryam, a mala i mnang sii sa doniya ago sa akhirat go pd ko manga rarani ko Allah"
        },
        {
            "chapter": 3,
            "verse": 46,
            "text": "Go mipmbitiyarai niyan so manga manosiya sii ko saloyota, go so kakhasad iyan. Go pd ko manga bilangataw"
        },
        {
            "chapter": 3,
            "verse": 47,
            "text": "Pitharo (o Maryam): \"Kadnan ko, andamanaya i kakhaadn rakn o wata a da a miyakakhbot rakn a mama?\" Pitharo (o malaikat): \"Giyoto dn man, ka so Allah na phagadnn Iyan so nganin a kabaya Iyan: igira a ipnggolalan Iyan so kabaya Iyan, na aya bo a ptharoon Iyan on, na ´Kon´, na khaadn"
        },
        {
            "chapter": 3,
            "verse": 48,
            "text": "Go ipagndao Niyan on so kasorat go so ongangn go so Tawrat go so Injil"
        },
        {
            "chapter": 3,
            "verse": 49,
            "text": "Go sogo ko manga moriyataw o Israil: (na pitharo iyan:) \"Mataan! a sakn na sabnar a adn a minitalingoma ko rkano a tanda a phoon ko Kadnan iyo, ka mataan! a sakn na khambaalan ko rkano so botha, a lagid o bontal a papanok, na iyopn ko skaniyan, na mbaloy a papanok sabap sa idin o Allah: Go pkhapiya ko so bota, go so pphanggaln, go pkhaoyag akn so miyamatay, sa sabap sa idin o Allah; go maphanothol akn rkano so pkhakan iyo, go so mbbtsn iyo ko manga walay niyo.\" Mataan! a adn a matatago saya man a titho a nanao niyo o skano na khipaparatiyaya"
        },
        {
            "chapter": 3,
            "verse": 50,
            "text": "Go tomatanto ko miyaonaan ko a Tawrat; go phakaing ko rkano so sabaad ko inisapar rkano; go adn a minitalingoma ko rkano a tanda a phoon ko Kadnan iyo. Na kalkn iyo so Allah, go onoti ako niyo"
        },
        {
            "chapter": 3,
            "verse": 51,
            "text": "Mataan! a so Allah i Kadnan ko go Kadnan iyo; na zoasoata niyo Skaniyan. Giyaya i okit a ontol"
        },
        {
            "chapter": 3,
            "verse": 52,
            "text": "Na kagiya a magda kiran o Eysa so da kaparatiyaya, na pitharo iyan: \"Antawaa i manga tabanga akn sii ko Allah?\" Pitharo o manga Hawariyyon a: \"Skami i manga tabanga o Allah: Piyaratiyaya mi so Allah, na zaksiing ka a mataan! a skami na mimbayorantang kami (Ron)"
        },
        {
            "chapter": 3,
            "verse": 53,
            "text": "Kadnan ami, piyaratiyaya mi so initoron Ka, go inonotan ami so sogo; na pakisoratn kaming Ka a pd ko manga saksi"
        },
        {
            "chapter": 3,
            "verse": 54,
            "text": "Na miyagikmat siran, na biyadalan o Allah so ikmat iran, ka so Allah i lawan ko manga baraikmat"
        },
        {
            "chapter": 3,
            "verse": 55,
            "text": "Gowani na pitharo o Allah: \"Hay Eysa, mataan! a Sakn na thangann Akn ska, go iphoro Akn ska sii ko hadapan Ko go zoting Ko ska phoon ko siran a da pamaratiyaya; go mbalowing Ko so siran a miyamangonot rka a makaombaw ko siran a da pamaratiyaya, taman ko alongan a qiyamah: Oriyan iyan na Sakn i khandodan iyo, na kokomng Ko skano ko nganin a da kano ron pagayonayon"
        },
        {
            "chapter": 3,
            "verse": 56,
            "text": "Na so pman so siran a da pamaratiyaya, na ziksaan ko siran sa siksa a sangat sii sa doniya, go sa akhirat, go da a phamakatabang kiran"
        },
        {
            "chapter": 3,
            "verse": 57,
            "text": "Na so pman so siran a miyamaratiyaya, go pinggalbk iran so manga pipiya, na itoman Iyan kiran so manga balas kiran; na so Allah na di Niyan khabayaan so da pamaginontolan"
        },
        {
            "chapter": 3,
            "verse": 58,
            "text": "Giyaya na pphanotholn Ami rka a pd ko manga ayat go so pananadm a kokoman"
        },
        {
            "chapter": 3,
            "verse": 59,
            "text": "Mataan! a aya lagid o Eysa sii ko Allah na lagid o Adam; a inadn Iyan a phoon sa botha, oriyan iyan na pitharo Iyan on so: \"Kon\", na miyaadn"
        },
        {
            "chapter": 3,
            "verse": 60,
            "text": "(Giyaya) So bnar a phoon ko Kadnan ka; na di ka phangpd ko pkhakadowadowaan"
        },
        {
            "chapter": 3,
            "verse": 61,
            "text": "Na sa taw a mamawal rka on, ko oriyan o kiyapakatalingoma rka o katao, na tharoang ka a: \"Song kano sii, ka tawagn tano so manga wata ami, go so manga wata iyo, go so manga babay rkami, go so manga babay rkano, go so manga ginawa mi, go so manga ginawa niyo. Oriyan iyan na mangangarapan tano, sa balowin tano a so morka o Allah na itomparak Iyan ko manga bokhag"
        },
        {
            "chapter": 3,
            "verse": 62,
            "text": "Mataan aya! a skaniyan dn so manga tothol a bnar: Go da a tohan a inonta so Allah; na mataan! a so Allah na titho a Skaniyan so Mabagr, a Mawngangn"
        },
        {
            "chapter": 3,
            "verse": 63,
            "text": "Na amay ka tomalikhod siran, na mataan! a so Allah na katawan Iyan so pphamaminasa"
        },
        {
            "chapter": 3,
            "verse": 64,
            "text": "Tharoang ka: \"Hay manga taw a tiyoronan ko kitab, song kano ko katharo a ndatadatar tano ron a: Da a pzoasoatn tano a salakaw ko Allah; go da a isakoto tano Ron a mayto bo; go di khowaa o sabaad rktano so sabaad a manga katohanan a salakaw ko Allah.\" Na o talikhod siran, na tharoa niyo a: \"Zaksii niyo a mataan! a skami na mbabayorantang kami (ko Allah)"
        },
        {
            "chapter": 3,
            "verse": 65,
            "text": "Hay manga taw a tiyoronan ko kitab, ino niyo gii phapawalai so makapantag ko Ibrahim, a da toronn so Tawrat ago so Injil inonta ko oriyan iyan? Badaa manga sabot iyo"
        },
        {
            "chapter": 3,
            "verse": 66,
            "text": "Ino kano wai! a skano na siran aya na pphamawaln iyo ko adn a katao niyo ron. Na, go niyo wai gii phapawalai so da a mlng iyo ron? A so Allah i Matao, na skano i di manga tatao"
        },
        {
            "chapter": 3,
            "verse": 67,
            "text": "Da ko btad o Ibrahim iba Yahodi go kna a ba Kristiyan; na ogaid na skaniyan na tomataliyadok ko bnar, a mbabayorantang, na da mabaloy a pd ko manga pananakoto"
        },
        {
            "chapter": 3,
            "verse": 68,
            "text": "Mataan! a aya patot a marani ko manga manosiya ko Ibrahim, na sabnar a so siran a miyamangonot on, go giya ungkai a Nabi (a so Mohammad) go so miyamaratiyaya: Na so Allah i somisyap ko miyamaratiyaya"
        },
        {
            "chapter": 3,
            "verse": 69,
            "text": "Miyandingandingan o isa ka sagorompong ko tiyoronan ko kitab a oba kano iran bo khadadag. Na da a khadadag iran, a rowar ko manga ginawa iran, sa di iran maiin´ngka"
        },
        {
            "chapter": 3,
            "verse": 70,
            "text": "Hay manga taw a tiyoronan ko kitab, ino niyo phagongkira so manga ayat o Allah a skano na kazasaksian niyo"
        },
        {
            "chapter": 3,
            "verse": 71,
            "text": "Hay manga taw a tiyoronan ko kitab, ino niyo pkhmbotn ko bnar so ribat, go niyo pphagmaa so bnar, a skano na katawan niyo"
        },
        {
            "chapter": 3,
            "verse": 72,
            "text": "Na pitharo o isa ka sagorompong ko tiyoronan ko kitab a: \"Paratiyayaa niyo so initoron ko miyamaratiyaya, ko awal o kadawndaw, na ongkira niyo ko akir iran; ka an siran mamakakasoy"
        },
        {
            "chapter": 3,
            "verse": 73,
            "text": "Go da a pharatiyayaa niyo a rowar ko taw a miyonot ko okit iyo.\" Tharoang ka a: \"Mataan! a aya toroan na so toroan o Allah: (go di kano pharatiyaya) sa ba adn a kabgan a isa bo sa lagid o inibgay rkano? O di na ba adn a makapamawal kiran rkano sii ko Kadnan niyo?\" Tharoang ka a: \"Mataan! a so kakawasaan na zisii sa tangan o Allah: Ipmbgay Niyan ko taw a kabaya Iyan: Ka so Allah na Maginawa, a Matao"
        },
        {
            "chapter": 3,
            "verse": 74,
            "text": "Ipphamili Iyan so limo Iyan ko taw a kabaya Iyan; ka so Allah i Khirk ko kakawasaan a mala"
        },
        {
            "chapter": 3,
            "verse": 75,
            "text": "Na adn a pd ko tiyoronan sa kitab a taw, a amay ka sarigan ka sa tamok a madakl, na tonayn iyan rka; go adn a pd kiran a taw, a amay ka sarigan ka sa salad a dinar, na di niyan rka thonayn inonta ko kathaythay a katitindgang ka on, giyoto na sabap sa mataan! a siran na pitharo iran a: \"Da a okit a kakhadosa mi sii ko manga Ommi.\" Na iphagangkob iran ko Allah so kabokhag, a siran na katawan Iyan (a siran na manga bokhag)"
        },
        {
            "chapter": 3,
            "verse": 76,
            "text": "Oway na sadn sa taw a itoman iyan so diyandi iyan go mananggila, - na mataan! a so Allah na pkhababayaan Iyan so khipanananggila"
        },
        {
            "chapter": 3,
            "verse": 77,
            "text": "Mataan! a so siran a ipphamasa iran so diyandi o Allah ago so manga sapa iran sa arga a mayto, na siran man na da a kipantag iran ko akhirat: Go di siran ipmbitiyarai o Allah go di Niyan siran ilayn ko alongan a qiyamah, go di Niyan siran sotin: Go adn a bagian iyan a siksa a malipds"
        },
        {
            "chapter": 3,
            "verse": 78,
            "text": "Na mataan! a adn a pd kiran a salompok a ipphamagalin iyan so manga dila iran ko kitab, ka an iyo to tarimaa sa pd ko kitab, a kna a ba oto pd ko kitab; go gi iran tharoon a: Giyoto na phoon ko hadapan o Allah, a kna a ba oto phoon ko hadapan o Allah: Ka iphagangkob iran ko Allah so kabokhag, a siran na katawan iran (a siran na manga bokhag)"
        },
        {
            "chapter": 3,
            "verse": 79,
            "text": "Di patot ko manosiya, a ibgay ron o Allah so kitab; - go so ongangn, go so kananabii, i ba sa oriyan iyan na tharoon iyan ko manga manosiya a: \"Mbaloy kano a manga oripn ko a sambi o Allah:\" Na ogaid na (aya tharoon iyan na:) \"Mbaloy kano a manga olama sabap ko skano na ipphangndao niyo so kitab, go sabap ko skano na pphangadian iyo"
        },
        {
            "chapter": 3,
            "verse": 80,
            "text": "Go (di patot) o ba niyan rkano sogoon a kakowaa niyo ko manga malaikat go so manga nabi a manga kathanan; ka ino niyan rkano zogoon so kaongkir ko oriyan o masa a kambabayorantang iyo"
        },
        {
            "chapter": 3,
            "verse": 81,
            "text": "Na gowani a mbaalan o Allah so diyandi ko manga nabi, na (pitharo Iyan:) \"Ibt ka so inibgay Akn rkano a kitab ago ongangn; na sa oriyan iyan na adn a phakatalingoma rkano a sogo, a tomatanto ko matatangan iyo (skaniyan so Mohammad) na paratiyayaa niyo dn go tabangi niyo dn skaniyan.\" Pitharo Iyan: \"Ino miyayon kano, go tiyarima iyo angkoto a diyandi Akn?\" Pitharo iran a: \"Miyayon kami.\" Na pitharo Iyan a: \"Zaksii niyo, go Sakn na pd iyo a pd ko manga saksi"
        },
        {
            "chapter": 3,
            "verse": 82,
            "text": "Na sadn sa tomalikhod ko oriyan oto, na siran man na siran i manga songklid"
        },
        {
            "chapter": 3,
            "verse": 83,
            "text": "Ba so salakaw ko agama o Allah i pmbabanogn iran? - a (sii ko Allah) mimbayorantang so matatago ko manga langit go so lopa, sa kapangongonotan go tgl: Go Ron siran phamakandoda"
        },
        {
            "chapter": 3,
            "verse": 84,
            "text": "Tharoang ka a: \"Piyaratiyaya mi so Allah, go so (Qor´an a) initoron rkami go so initoron ko Ibrahim, go so Ismail, go so Is´haq, go so Ya´qob, go so manga mori iran a taw, go so inibgay ko Mosa, go so Eysa, go so manga nabi, a phoon ko Kadnan iran: da a imbida ami kiran a isa bo, go skami na Ron kami mimbayorantang"
        },
        {
            "chapter": 3,
            "verse": 85,
            "text": "Na sadn sa mbabanog, sa salakaw ko Islam a okit ko kapagintaw na da dn a khatarima a phoon rkaniyan; go skaniyan sii sa akhirat na pd dn ko manga logi (a manga taw ko naraka)"
        },
        {
            "chapter": 3,
            "verse": 86,
            "text": "Andamanaya i kapnggonanao a o Allah ko pagtaw a miyamangongkir ko oriyan o kiyaparatiyaya iran go kiyazaksian iran a mataan! a so sogo na bnar go miyakatalingoma kiran so manga rarayag a karina? Na so Allah na di Niyan pnggonanaon so pagtaw a da pamaginontolan"
        },
        {
            "chapter": 3,
            "verse": 87,
            "text": "Siran man na aya balas kiran na mataan! a mitomparak kiran so morka o Allah, go so manga malaikat, go so manga manosiya a kasama sama iran"
        },
        {
            "chapter": 3,
            "verse": 88,
            "text": "Makakakal siran on; di kiran maphagkhapkhap so siksa, go di kiran mathataalik"
        },
        {
            "chapter": 3,
            "verse": 89,
            "text": "Inonta bo so siran a mithatawbat ko oriyan oto, go miphipiyapiya; ka mataan! a so Allah na Manapi, a Makalimoon"
        },
        {
            "chapter": 3,
            "verse": 90,
            "text": "Mataan! a so siran a miyamangongkir ko oriyan o kiyaparatiyaya iran, oriyan iyan na piyagomanomanan iran so kaongkir, - na di dn matarima so tawbat iran; ka siran man na siran so miyangadadadag"
        },
        {
            "chapter": 3,
            "verse": 91,
            "text": "Mataan! a so siran a da pamaratiyaya, a miyamatay ko di iran kapaparatiyaya, - na da dn a matarima a phoon ko nggagaysa kiran a makapno ko lopa a bolawan, o aonn on. Na siran man na adn a bagian iran a siksa a malipds, go da a mamakatabang kiran"
        },
        {
            "chapter": 3,
            "verse": 92,
            "text": "Di kano dn iraot ko mapiya taman sa di kano nggasto ko pkhababayaan iyo; na sadn sa manggasto niyo a nganin o nganin, na mataan! a so Allah na katawan Iyan oto"
        }
    ]
}