{
    "juzs": [
        {
            "chapter": 39,
            "verse": 32,
            "text": "Na ba adn a makalawan a darowaka ko taw a tiyokasan iyan sa kabokhag so Allah, go piyakambokhag iyan so bnar gowani a makatalingoma on; ba da a matatago ko naraka Jahannam a darpa o miyamangongkir"
        },
        {
            "chapter": 39,
            "verse": 33,
            "text": "Na so minitalingoma niyan so bnar, ago so minaron na siran man so siran i khipanananggila"
        },
        {
            "chapter": 39,
            "verse": 34,
            "text": "Mapmbagian iran so nganin a kabaya iran, sii ko Kadnan iran: Giyoto man i balas ko miphipiya"
        },
        {
            "chapter": 39,
            "verse": 35,
            "text": "A giya kaplalasa kiran o Allah ko marata ko pinggolawla iran, go giya kimbalasn Iyan kiran ko balas kiran, a pantag o mapiya a pinggolawla iran"
        },
        {
            "chapter": 39,
            "verse": 36,
            "text": "Ba di so Allah i Maka-aangkos ko oripn Iyan! Na ipphangangalk iran rka so siran a salakaw ko Allah! Na sadn sa taw a dadagn o Allah, na da a makapnggonanao ron"
        },
        {
            "chapter": 39,
            "verse": 37,
            "text": "Na sadn sa taw a toroon o Allah, na da a makadadag on. Ba di so Allah i Mabagr, a Khirk ko kandadan´g"
        },
        {
            "chapter": 39,
            "verse": 38,
            "text": "Na ibt o izaan ka kiran o: \"Antawaa i miyadn ko manga langit ago so lopa?\" Na ptharoon iran dn a: \"So Allah\", tharoang ka: \"Ay gda iyo ko pphanongganowin iyo a salakaw ko Allah, - o pakaantapi ako o Allah sa morala, ba siran i phamakapokas ko morala Niyan? - odi na pakaantapan ako Niyan sa limo, ba siran i phamakarn ko limo Iyan?\" Tharoang ka a: \"Ka-aangkosan ako o Allah! Skaniyan i Sasarigan o khisasarig"
        },
        {
            "chapter": 39,
            "verse": 39,
            "text": "Tharoang ka: \"Hay pagtaw akn, nggalbk kano sii ko tindg iyo: Mataan! a Sakn na gomagalbk (mambo): Na katokawan iyo bo"
        },
        {
            "chapter": 39,
            "verse": 40,
            "text": "So taw a khatalingomaan skaniyan a siksa a phakarondann Iyan, go khatanaan skaniyan a siksa a tatap"
        },
        {
            "chapter": 39,
            "verse": 41,
            "text": "Mataan! a Skami na initoron Ami rka (hay Mohammad) so kitab a rk o manga manosiya sii ko bnar. Na sadn sa taw a komdg ko ontol, na rk o ginawa niyan: Na sa taw a tharidadag, na khadadag sa sii bo phakatana sii rkaniyan. Kna a ba ska i somisiyap kiran"
        },
        {
            "chapter": 39,
            "verse": 42,
            "text": "So Allah na pthangann Iyan so manga niyawa ko wakto a kapatay niyan; go (pthangann Iyan) so dapn matay sii ko katotoroga on: Na phagrnn Iyan so piyakanggolalan Iyan on so kapatay, go pmbotawanan Iyan so salakaw ron, taman ko taalik a miyapnto. Mataan! a adn a matatago roo man a titho a manga tanda ko pagtaw a pphamimikirann iran"
        },
        {
            "chapter": 39,
            "verse": 43,
            "text": "Ino siran khowa sa salakaw ko Allah a phamangogop? Tharoang ka: \"Ati apiya pn siran na da a kapaar iran a mayto bo, go da a sabot iran"
        },
        {
            "chapter": 39,
            "verse": 44,
            "text": "Tharoang ka a: \"Rk o Allah so kapangongogopan langon: Rk Iyan so kapaar ko manga langit ago so lopa: Oriyan iyan na Ron kano phakandoda (ko alongan a qiyamah)"
        },
        {
            "chapter": 39,
            "verse": 45,
            "text": "Na igira a miyaaloy so Allah a Isaysa Skaniyan, na masisingay so manga poso o siran a di mapaparatiyaya ko akhirat; na igira a miyaaloy so salakaw Rkaniyan, na samawto na siran na pkhababaya siran"
        },
        {
            "chapter": 39,
            "verse": 46,
            "text": "Tharoang ka: \"Ya Allah! a miyadn ko manga langit ago so lopa! a Matao ko gaib ago so mapayag! Ska i khokom ko manga oripn Ka sii ko nganin a siran na zosoransorang siran on"
        },
        {
            "chapter": 39,
            "verse": 47,
            "text": "Na opama ka mataan! a rk o siran a mindadarowaka so matatago ko lopa langon, go so lagid iyan na ibabid on, na mataan a iyaon iran oto sa ginawa iran ko marata a siksa ko alongan a qiyamah: Na mapayag kiran phoon ko Allah, so da iran masara a pandapat (a mbarambarang a siksa)"
        },
        {
            "chapter": 39,
            "verse": 48,
            "text": "Go mapayag kiran so manga rarata a pinggalbk iran, go katangkalan siran o piyamagrgan iran (a siksa)"
        },
        {
            "chapter": 39,
            "verse": 49,
            "text": "Na igira a miyasogat so manosiya a morala, na mangni Rkami: Oriyan iyan na igira bigan Ami skaniyan sa limo a phoon Rkami, na tharoon Iyan a: \"Aya bo a kinibgan rakn on na makapantag ko katao!\" kna, ka giyoto na tpng, na ogaid na so kadaklan kiran na di iran katawan"
        },
        {
            "chapter": 39,
            "verse": 50,
            "text": "Sabnar a pitharo aya o siran a miyaonaan iran! Na da kiran makanggay a gona so pizokat iran"
        },
        {
            "chapter": 39,
            "verse": 51,
            "text": "Na miyasogat siran o manga rarata a pizokat iran. Na so mindadarowaka a pd ko siran aya na khasogat siran dn o manga rarata a pizokat iran, go di siran mamakapalagoy"
        },
        {
            "chapter": 39,
            "verse": 52,
            "text": "Ba iran di katawi a mataan! a so Allah na pphakawladn Iyan so riskhi ko taw a kabaya Iyan, go pphakasimpitn Iyan. Mataan! a adn a matatago roo man a titho a manga tanda ko pagtaw a khipaparatiyaya"
        },
        {
            "chapter": 39,
            "verse": 53,
            "text": "Tharoang ka ko manga oripn Ko a so kiyapmalawanian iran so manga ginawa iran a: \"Di kano khadai sa panginam ko limo o Allah: Mataan! a so Allah na pnapin Iyan so manga dosa langon: Mataan aya! a Skaniyan so Manapi, a Makalimoon"
        },
        {
            "chapter": 39,
            "verse": 54,
            "text": "Go ndod kano ko Kadnan iyo, go mbayorantang kano Rkaniyan, ko da pn kapakatalingoma rkano o siksa a: Sa oriyan iyan na di kano khatabangan"
        },
        {
            "chapter": 39,
            "verse": 55,
            "text": "Go onoti niyo so (Qor´an a) mapiya a so initoron rkano a phoon ko Kadnan iyo, ko dapn kapakatalingoma rkano o siksa a mitalmba, a skano na di niyo maiin´ngka"
        },
        {
            "chapter": 39,
            "verse": 56,
            "text": "Ka oba matharo o ginawa i: Hay miyakazndit ako! - sa kiyandidimataga ko ko onot ko Allah, go mataan a miyabaloy ako a minitapi dn ko mamakasodi"
        },
        {
            "chapter": 39,
            "verse": 57,
            "text": "O di na matharo iyan a: Opama ka mataan! a so Allah na tiyoro ako Niyan, na miyabaloy ako dn a pd ko miyamananggila"
        },
        {
            "chapter": 39,
            "verse": 58,
            "text": "O di na matharo iyan ko wakto a kasandngi niyan ko siksa a: Oba bo mataan! a adn a kapakakasoy akn (sa doniya), na mabaloy ako a pd ko miphipiyapiya"
        },
        {
            "chapter": 39,
            "verse": 59,
            "text": "Oway na, sabnar a miyakatalingoma rka so manga ayat Akn, na piyakambokhag ka skaniyan: Go pimaratabatan ka, na miyabaloy ka a pd ko miyamangongkir"
        },
        {
            "chapter": 39,
            "verse": 60,
            "text": "Na sii ko alongan a qiyamah na maylaing ka so siran a miyamamokhag makapantag ko Allah; a so manga paras iran na miyamangintkintm; ba da a matatago ko naraka Jahannam a darpa a bagian o manga takabor"
        },
        {
            "chapter": 39,
            "verse": 61,
            "text": "Na isabt o Allah ko siran a miyamananggila so kapakaslang iran sa maliwanag: da a khisogat kiran a marata, go di siran makapmboko"
        },
        {
            "chapter": 39,
            "verse": 62,
            "text": "So Allah i miyadn ko langowan taman, go Skaniyan sii ko langowan taman i somisiyap on"
        },
        {
            "chapter": 39,
            "verse": 63,
            "text": "Rk Iyan so manga gonsi o manga langit ago so lopa: Na so miyamangongkir ko manga ayat o Allah, - na siran man na siran i manga logi"
        },
        {
            "chapter": 39,
            "verse": 64,
            "text": "Tharoang ka: \"Ba so salakaw ko Allah i izogo iyo rakn a pzoasoatn ko, hay da a manga mlng iyan"
        },
        {
            "chapter": 39,
            "verse": 65,
            "text": "Na sabnsabnar a iniilaham rka, - go sii ko siran a miyaonaan ka, - a mataan a o panakoto ka, na mataan a maylang dn so amal ka, go mataan a khabaloy ka dn a pd ko manga logi"
        },
        {
            "chapter": 39,
            "verse": 66,
            "text": "Ogaid na so Allah i zoasoatang ka, go tapi ka ko miyamanalamat"
        },
        {
            "chapter": 39,
            "verse": 67,
            "text": "Na da iran slaan ko Allah so patot a kala Iyan, a so lopa langon na kkmsn Iyan ko alongan a qiyamah, go so manga langit na phangalololon ko kawanan Iyan: Soti Skaniyan! go maporo a ka-aawat Iyan ko ipphanakoto iran"
        },
        {
            "chapter": 39,
            "verse": 68,
            "text": "Na iyopn so sanggakala, na mamatay so zisii ko manga langit ago so zisii ko lopa, inonta so kabaya o Allah. Oriyan iyan na iyopn pman oto zaroman, na samawto na siran na khipakatitindg a nomanayaw siran (o antonaa i ikhidiya kiran)"
        },
        {
            "chapter": 39,
            "verse": 69,
            "text": "Na lomiwanag so lopa sa sabap ko sindaw o Kadnan iyan: Go nggomonn so daptar; go pakadarpaan so manga nabi, ago so manga saksi; go ikokom kiran so bnar; a siran na di siran kasalimbotan"
        },
        {
            "chapter": 39,
            "verse": 70,
            "text": "Go itoman sa tarotop ko oman i ginawa so pinggalbk iyan; na so Allah i Matao ko gi iran nggolawlaan"
        },
        {
            "chapter": 39,
            "verse": 71,
            "text": "Na idndg so miyamangongkir sii ko naraka Jahannam a khokhoyokhoyog: Taman sa amay ka makawma siran on, na kalkaan so manga pinto iyan. Na tharoon kiran o khisisiyap on a: \"Ba rkano da makatalingoma, so manga sogo a pd rkano, a kapphangadian iyan rkano so manga ayat o Kadnan iyo, go mipphamakaiktiyar iran rkano so kapakambabaratmowa sa alongan iyo wai?\" Tharoon iran: \"Ungkaino da: Na ogaid na miyatangkd so katharo o siksa ko miyamangongkir"
        },
        {
            "chapter": 39,
            "verse": 72,
            "text": "Tharoon (kiran): \"Sold kano ko manga pinto o naraka Jahannam, sa makakakal kano ron: Na mikharatarata a darpa o manga takabor"
        },
        {
            "chapter": 39,
            "verse": 73,
            "text": "Na idolog so miyamangongonotan ko Kadnan iran sii ko sorga a khokhoyokhoyog: Taman sa amay ka makatalingoma siran on, a kallkaan so manga pinto iyan; na tharoon kiran o khisisiyap on: \"Kalilintad a sii rkano! manga pipiya kano! na pamanold kano ron, sa makakakal kano ron"
        },
        {
            "chapter": 39,
            "verse": 74,
            "text": "Go tharoon iran: \"So podi na rk o Allah, a so tiyoman Iyan rkami so diyandi Iyan, go piyakipangowarisan Iyan rkami so lopa: Sa pndarpa kami ko sorga sa sadn sa kabaya ami: Na sayana a mapiya a balas ko miyamagamal (sa mapiya)"
        },
        {
            "chapter": 39,
            "verse": 75,
            "text": "Na maylaing ka so manga malaikat a khokoliling siran ko mliliyota ko aras, a ipthasbik iran so podi ko Kadnan iran; go ikokom kiran so ontol, na tharoon a: \"So podi na rk o Allah, a Kadnan o manga kaadn"
        },
        {
            "chapter": 40,
            "verse": 1,
            "text": "Ha, Mim. (so Allah i Matao ko paka-aantapan Iyan on)"
        },
        {
            "chapter": 40,
            "verse": 2,
            "text": "So kinitoron o kitab na phoon ko Allah, a Mabagr, a Matao"
        },
        {
            "chapter": 40,
            "verse": 3,
            "text": "A Pphakada ko dosa, go Ptharima ko tawbat, a maylot i kandadan´g, a Khirk ko kakayaan. Da a patot a pzoasoatn a inonta Skaniyan: Sii Rkaniyan so khabolosan"
        },
        {
            "chapter": 40,
            "verse": 4,
            "text": "Daa pphamawal ko manga ayat o Allah a rowar ko siran a miyamangongkir. Na oba ka malimpang o gi iran kathotogalin ko manga ingd"
        },
        {
            "chapter": 40,
            "verse": 5,
            "text": "Tomiyaplis ko miyaonaan iran, so pagtaw o Noh, go so mithampotampong ko oriyan iran; go piyagngtan o oman i pagtaw so sogo kiran, ka mbiyagn iran skaniyan, go inipamawal iran so ribat, ka imbinasa iran oto ko bnar: Na siniksa Akn siran! Na antonaa i miyambtad o siksa Akn (kiran)"
        },
        {
            "chapter": 40,
            "verse": 6,
            "text": "Na giyaya dn i kinitoman o katharo o Kadnan ka ko siran a miyamangongkir; a mataan! a siran i manga taw ko naraka"
        },
        {
            "chapter": 40,
            "verse": 7,
            "text": "So khitatanggong ko aras ago so makaliliyot on na ipthasbik iran so podi ko Kadnan iran; go paparatiyayaan iran Skaniyan; go ipphangni ran sa maap so miyamaratiyaya (gii ran tharoon): \"Kadnan Ami, miyarangkom Ka so langowan taman a limo go katao; na pmaaping Ka so siran a mithatawbat, go kidg iran so lalan Ka; go pakalidasang Ka siran ko siksa ko naraka Jahim"
        },
        {
            "chapter": 40,
            "verse": 8,
            "text": "Kadnan ami! go pakasoldang Ka siran ko manga sorga a tatap, a so inidiyandi i Ka kiran, rakhs o miyamaginontolan ko manga loks iran, go so manga karoma iran, go so manga moriran a taw! mataan! a Ska na Ska so Mabagr, a Mawngangn"
        },
        {
            "chapter": 40,
            "verse": 9,
            "text": "Go pakalidasang Ka siran ko manga rarata; ka sadn sa pakalidasn Ka ko manga rarata sa alongan oto, - na sabnar a inikalimoo Ka skaniyan: Na giyoto man na skaniyan i daag a lbi a mala"
        },
        {
            "chapter": 40,
            "verse": 10,
            "text": "Mataan! a so miyamangongkir na pphamakalangkapn kiran a: \"Mataan a so rarangit o Allah na lbi a mala a di so rarangit iyo ko manga ginawa niyo, gowani ko ipndolon rkano so paratiyaya na phagongkirn iyo"
        },
        {
            "chapter": 40,
            "verse": 11,
            "text": "Tharoon iran: \"Kadnan ami, biyono kaming Ka sa miyakadowa, go inoyag kaming Ka sa miyakadowa! Na inipagikral ami so manga dosa mi; na ba adn a okit a kapakaliyo ami (phoon ko naraka)"
        },
        {
            "chapter": 40,
            "verse": 12,
            "text": "(Tharoon o Allah:) \"Giyoto man na sabap sa mataan aya! a igira inipanolon so Allah a Isaysa Skaniyan, na phagongkirn iyo; na amay ka pzakotowan Skaniyan, na ppharatiyayaan niyo! Na so kokoman na rk o Allah, a Maporo, a Lbi a mala"
        },
        {
            "chapter": 40,
            "verse": 13,
            "text": "Skaniyan so pphakiilay Niyan rkano so manga tanda Iyan, go pphakatoronan kano Niyan phoon ko kawang sa riskhi (a oran): Na da a phakatanod on a rowar ko pphananangoran (ko Allah)"
        },
        {
            "chapter": 40,
            "verse": 14,
            "text": "Na zoasoata niyo so Allah sa totolabosa niyo Rkaniyan, so okit ko kapagintaw, apiya pn miyagowad so miyamangongkir"
        },
        {
            "chapter": 40,
            "verse": 15,
            "text": "Pphoro ko manga daradat, a Khirk ko aras: Ipthoron Iyan so wahy phoon sa sogoan Iyan ko taw a kabaya Iyan ko manga oripn Iyan; ka an Iyan kapakiiktiyari so alongan a kapakambabaratmowa"
        },
        {
            "chapter": 40,
            "verse": 16,
            "text": "Sii ko alongan a siran na mabayar siran: da a makapagma kiran ko Allah a mayto bo. (Tharoon o Allah:) \"Antawaa i Khirk ko kapaar sa alongan nai?\" Rk o Allah, a Isaysa, a Phakagaga"
        },
        {
            "chapter": 40,
            "verse": 17,
            "text": "Sa alongan nai na imbalas ko oman i ginawa so pinggalbk iyan; da a kapanalimbot sa alongan nai, mataan! a so Allah na Magaan i kapamagitong"
        },
        {
            "chapter": 40,
            "verse": 18,
            "text": "Na pakiiktiyaring Ka kiran so gawii a pphakarani, masa a so manga poso na mongkg ko manga korokom, a khipakamboboko. Da a bagian o manga darowaka a gomagt (kiran) sa ginawa; go da a phangongogopan a khatarima"
        },
        {
            "chapter": 40,
            "verse": 19,
            "text": "Katawan Iyan so gii kandonsiyan o manga mata, go so pag-umaan o manga rarb (a manga pamikiran)"
        },
        {
            "chapter": 40,
            "verse": 20,
            "text": "Na so Allah na ipkhokom Iyan so bnar: Na so pphanongganowin iran a salakaw Rkaniyan, na da a khikokom iran a mayto bo. Mataan! a so Allah na Skaniyan so Pphakan´g, a Pphakaylay"
        },
        {
            "chapter": 40,
            "verse": 21,
            "text": "Ba siran da makandalakaw ko lopa, ka an iran maylay o antonaa i miyambtad o kiya akiran ko siran a miyaonaan iran? Miyabaloy siran a siran i lbi a di siran i bagr, go manga rarad ko lopa: Na siniksa siran o Allah sabap ko manga dosa iran, go da a miyabaloy a miyakalinding kiran ko (siksa o) Allah"
        },
        {
            "chapter": 40,
            "verse": 22,
            "text": "Giyoto man na sabap sa mataan! a siran na minitalingoma kiran o manga sogo kiran so manga rarayag a karina, na inongkir iran: Na siniksa siran o Allah: Mataan! a Skaniyan i Mabagr, a Maylot i kandadan´g"
        },
        {
            "chapter": 40,
            "verse": 23,
            "text": "Na sabnsabnar a siyogo Ami so Mosa, rakhs o manga tanda Ami, go katantowan a mapayag"
        },
        {
            "chapter": 40,
            "verse": 24,
            "text": "Sii ko Pir´awn, ago so Haman, go so Qaroon; na ba iran dn pitharo a: \"Balik mata, a lbi a bokhag"
        },
        {
            "chapter": 40,
            "verse": 25,
            "text": "Na kagiya a miyoma niyan kiran so bnar, a phoon ko hadapan Ami, na pitharo iran a: \"Pamonoa niyo so manga wata a mama o siran a miyamaratiyaya a pd iyan, na oyaga niyo so manga babay kiran\"; na da ko antangan a marata o miyamangongkir inonta na matatago ko karibat"
        },
        {
            "chapter": 40,
            "verse": 26,
            "text": "Na pitharoo Pir´awn: \"Botawani ako niyo ka bonoong ko so Mosa; go tawaga niyan i Kadnan iyan, mataan! a sakn na ipkhawan akn o ba niyan kasambii so okit iyo, odi na ba niyan mapayag ko lopa so kapaminasa"
        },
        {
            "chapter": 40,
            "verse": 27,
            "text": "Na pitharo o Mosa a: \"Mataan! a sakn na lominindong ako ko Kadnan ko go Kadnan iyo phoon ko oman i takabor a di mapaparatiyaya ko alongan a kapamagitong"
        },
        {
            "chapter": 40,
            "verse": 28,
            "text": "Na pitharo o mama a mapaparatiyaya (a si Hazqil) a pd ko manga tonganay o Pir´awn, a pag-umaan iyan so paratiyaya niyan: \"Ino niyo mbonoon ko mama a gii niyan katharoa sa: Aya Kadnan ko na so Allah a sabnar a minioma niyan rkano so manga rarayag a karina a phoon ko Kadnan niyo? Na o skaniyan na bokhag, na phakatana on so kabokhag iyan; o skaniyan na mmamataan, na khisogat rkano so sabaad ko ipphangangalk iyan rkano: Mataan! a so Allah na di Niyan pnggonanaon so taw a skaniyan na mmamalawani a bokhag"
        },
        {
            "chapter": 40,
            "verse": 29,
            "text": "Hay pagtaw akn, rk iyo so kadato sa alongan nai: Makadadaag kano ko lopa: Na antawa onon i makatabang rktano ko siksa o Allah amay ka makawma rktano? Pitharo o Pir´awn: Da a ithoro akn rkano a rowar ko mapipikir akn; go da a pnggonanaoan ko rkano a rowar ko lalan a ontol"
        },
        {
            "chapter": 40,
            "verse": 30,
            "text": "Na pitharo o miyaratiyaya: \"Hay pagtaw akn, mataan! a sakn na ipkhawan akn skano ko lagid o masa o mithampotampong"
        },
        {
            "chapter": 40,
            "verse": 31,
            "text": "Lagid o miyasowa o pagtaw o Noh, go so Ad, go so Samod, go so miyaoriyan iran: Na kna oba kabaya o Allah i kasalimboti ko manga oripn (Niyan)"
        },
        {
            "chapter": 40,
            "verse": 32,
            "text": "Go hay pagtaw akn, mataan! a sakn na ikhawan akn skano ko alongan a kathatawaga"
        },
        {
            "chapter": 40,
            "verse": 33,
            "text": "Alongan a tomalikhod kano a pphamalagoy kano: da a makalinding rkano phoon ko (siksa o) Allah: Na sa taw a dadagn o Allah, na da a makanggonanao ron"
        },
        {
            "chapter": 40,
            "verse": 34,
            "text": "Na sabnsabnar a minitalingoma rkano o Yosof gowani so manga rarayag a karina, na da kano dn pagkar ko kazasangka ko minitalingoma niyan rkano to: Taman sa kagiya matay, na pitharo iyo a: ´Da dn a zogoon o Allah, ko oriyan iyan a sogo´. Lagid man oto a kandadaga o Allah ko taw a skaniyan na mmamalawani a zasangka"
        },
        {
            "chapter": 40,
            "verse": 35,
            "text": "Siran na pphamawaln iran so manga ayat o Allah, a da a katantowan a miyakatalingoma kiran. Miyakala a rarangit a phoon ko Allah go phoon ko siran a miyamaratiyaya. Lagid man oto a kappharkata o Allah ko oman i poso o takabor, a thtgas"
        },
        {
            "chapter": 40,
            "verse": 36,
            "text": "Na pitharo o Pir´awn: \"Hay Haman, mbalayn akong ka sa bantabantay, ka an ako misampay ko manga lalan"
        },
        {
            "chapter": 40,
            "verse": 37,
            "text": "A manga lalan ko manga langit, ka an akn kabantai so tohan o Mosa: Ka mataan! a sakn na ikakarang ko dn skaniyan sa bokhag\". Na giyoto man i kiyapharasi ko Pir´awn ko marata ko amal iyan, go kiyabalambanan ko lalan (a ontol); na da ko antangan a marata o Pir´awn inonta na matatago ko kalogi"
        },
        {
            "chapter": 40,
            "verse": 38,
            "text": "Na pitharo o miyaratiyaya: \"Hay pagtaw akn, onoti ako niyo: ka thoroon ko skano ko lalan a ontol"
        },
        {
            "chapter": 40,
            "verse": 39,
            "text": "Hay pagtaw akn! giya ungkai a kawyagoyag ko doniya na matag sagad a kapipiya ginawa: Na mataan! a so akhirat na giyoto i darpa a tatap"
        },
        {
            "chapter": 40,
            "verse": 40,
            "text": "Sa taw a nggalbk sa marata na da a imbalas on a rowar ko lagid iyan: Na sa taw a nggalbk sa mapiya, mama odi na babay, a skaniyan na mapaparatiyaya, - na siran man i phamakasold ko sorga: Pphagprn siran roo sa da a pithatamanan iyan"
        },
        {
            "chapter": 40,
            "verse": 41,
            "text": "Go hay pagtaw akn, ino ako wai a ipthawag akn rkano so kapakaslang sa maliwanag na aya ipthawag iyo rakn na so apoy (ko naraka)"
        },
        {
            "chapter": 40,
            "verse": 42,
            "text": "Pthawagn ako niyo, ka an akn maongkir so Allah, go an akn on misakoto so da a katao akn on; na sakn na ipthawag akn rkano so (Allah a) Mabagr, a Manapi"
        },
        {
            "chapter": 40,
            "verse": 43,
            "text": "Matatangkd a so ipthawag iyo rakn skaniyan na da a khatarima iyan a pangni sii sa doniya, go da sii sa akhirat; go mataan! a sii tano phakandod ko Allah; na mataan! a so manga malawani na siran i manga taw ko naraka"
        },
        {
            "chapter": 40,
            "verse": 44,
            "text": "Na katadman iyo dn so katharo akn rkano; na isasarig akn so tindg akn ko Allah: Mataan! a so Allah i phagilay ko mang oripn (Niyan)"
        },
        {
            "chapter": 40,
            "verse": 45,
            "text": "Na inilidas skaniyan o Allah ko manga rarata a antangan iran; na kiyatangkalan so pagtaw o Pir´awn o marata a siksa"
        },
        {
            "chapter": 40,
            "verse": 46,
            "text": "So apoy na pzandign siran on, ko kapitapita, go so kagabigabi: Na sii ko alongan a kapakatindg o bangkit (na tharoon o Allah:) \"Pamakasolda niyo so pagtaw o Pir´awn ko sangat a siksa"
        },
        {
            "chapter": 40,
            "verse": 47,
            "text": "Na so masa a phapawala siran ko naraka! Na tharoon o manga lolobay ko siran a miyamanakabor a: \"Mataan! a skami na miyabaloy kami a phagonot rkano: Na ino, skano khalinding kami niyo ko sabaad ko apoy"
        },
        {
            "chapter": 40,
            "verse": 48,
            "text": "Tharoon o siran a miyamanakabor: \"Mataan! a sktano na palaya tano ron khatago. Mataan! a so Allah na sabnar a kiyokom Iyan so manga oripn (Niyan)"
        },
        {
            "chapter": 40,
            "verse": 49,
            "text": "Na tharoon o siran a khitatago ko naraka ko khisisiyap ko Jahannam: \"Pangniya niyo ko Kadnan iyo a pakakhapan kami Niyan sa salongan bo ko siksa"
        },
        {
            "chapter": 40,
            "verse": 50,
            "text": "Tharoon iran: \"Ba rkano da mitalingoma o manga sogo rkano so manga rarayag a karina?\" Sommbag siran: \"Ungkayno da\"; na tharoon iran: \"Na pangni kano! Na da ko pangni o miyamangongkir inonta na matatago ko karibat"
        },
        {
            "chapter": 40,
            "verse": 51,
            "text": "Mataan! a Skami na thabangan Ami dn so manga sogo Ami, ago so miyamaratiyaya, sii ko kawyagoyag ko doniya, go so alongan a kapakatindg o manga saksi (ko alongan a qiyamah)"
        },
        {
            "chapter": 40,
            "verse": 52,
            "text": "Alongan a di makanggay a gona ko manga darowaka so daowa iran, go bagian iran so morka, go bagian iran so marata a darpa"
        },
        {
            "chapter": 40,
            "verse": 53,
            "text": "Na sabnsabnar a inibgay Ami ko Mosa so toroan, go piyakipangowarisan Ami ko manga moriyataw o Israil so kitab (a Tawrat)"
        },
        {
            "chapter": 40,
            "verse": 54,
            "text": "Toroan go pananadm a bagian o adn a manga sabot iyan"
        },
        {
            "chapter": 40,
            "verse": 55,
            "text": "Na phantang ka, mataan! a so diyandi o Allah na khatoman: Go pangni ka sa maap makapantag ko dosang ka, go pthasbikn ka so podi o Kadnan ka ko kagabigabi go so kapitapita"
        },
        {
            "chapter": 40,
            "verse": 56,
            "text": "Mataan! a siran a pphamawaln iran so manga ayat o Allah a da a katantowan a miyakatalingoma kiran; na da a matatago ko manga rarb iran a rowar ko kathakabor, a di iran bo oto praotn: Na lindong ka ko Allah: Mataan aya! a Skaniyan so Pphakan´g, a Pphakaylay"
        },
        {
            "chapter": 40,
            "verse": 57,
            "text": "Mataan so kiya adna ko manga langit ago so lopa na lbi a mala a di so kiya adna ko manosiya: Na ogaid na so kadaklan ko manga manosiya na di iran katawan"
        },
        {
            "chapter": 40,
            "verse": 58,
            "text": "Na di makaphagizan so bota ago so pphakaylay: Go (sakamawto) so miyamaratiyaya, go pinggalbk iran so manga pipiya, ago so minggalbk sa marata. Miyakayto ito a kapakatatadm iyo"
        },
        {
            "chapter": 40,
            "verse": 59,
            "text": "Mataan! a so bangkit na phakatalingoma dn: da a sangka a madadalm on: Na ogaid na so kadaklan ko manga manosiya na di iran paparatiyayaan"
        },
        {
            "chapter": 40,
            "verse": 60,
            "text": "Na pitharo o Kadnan iyo: \"Pangni kano Rakn, ka tarimaan Ko rkano (so pangni niyo): Mataan! a so siran a pmamaratabatan iran so pangni Rakn na mamakasold siran dn ko naraka Jahannam, a khipakarorondan"
        },
        {
            "chapter": 40,
            "verse": 61,
            "text": "So Allah so miyadn rkano ko gagawii, ka ang kano ron pphakadkha, go so dawndaw, a mipphangilaylay. Mataan! a so Allah i tanto a Malai-gagaw ko manga manosiya: Na ogaid na so kadaklan ko manga manosiya na di siran phanalamat"
        },
        {
            "chapter": 40,
            "verse": 62,
            "text": "Giyoto man so Allah, a Kadnan iyo, a miyadn ko langowan taman. Da a tohan a inonta Skaniyan: Na andamanaya i katatalikhod iyo"
        },
        {
            "chapter": 40,
            "verse": 63,
            "text": "Lagid man oto a kapphakatalikhoda ko siran a aya btad iran ko manga ayat o Allah na oongkirn iran"
        },
        {
            "chapter": 40,
            "verse": 64,
            "text": "So Allah so biyaloy Niyan rkano so lopa a kapthaknaan, go so langit a atp, go mimbontal rkano, na piphiyapiyaan Iyan so bontal iyo; - go inipagpr Iyan rkano so manga pipiya; - giyoto man so Allah a Kadnan iyo. Na Soti so Allah, a Kadnan o manga kaadn"
        },
        {
            "chapter": 40,
            "verse": 65,
            "text": "Skaniyan so Oyagoyag: da a tohan a inonta Skaniyan: Na zoasoata niyo Skaniyan, sa totolabosa niyo Rkaniyan so okit ko kapagintaw. So podi na rk o Allah, a Kadnan o manga kaadn"
        },
        {
            "chapter": 40,
            "verse": 66,
            "text": "Tharoang ka a: \"Mataan! a sakn na inisapar rakn so kazoasoata ko ko siran a pphanongganowin iyo a salakaw ko Allah, - ko kiyapakatalingoma rakn o manga rarayag a karina a phoon ko Kadnan ko; go inisogo rakn a mbayorantang ako ko Kadnan o manga kaadn"
        },
        {
            "chapter": 40,
            "verse": 67,
            "text": "Skaniyan so miyadn rkano phoon sa botha, oriyan iyan na phoon sa notfa, oriyan iyan na miyakapoon sa rogo a mimbathik; oriyan iyan na pphakaliyon kano Niyan a wata: Oriyan iyan na ang kano raotn ko kakhasad iyo; oriyan iyan na ang kano mabaloy a manga loks; - na so sabaad rkano na taw a pphatay ko da niyan pn kapakatoa; - go ang kano raotn ko adiyal a miyapnto; ka an iyo dii manggdagda"
        },
        {
            "chapter": 40,
            "verse": 68,
            "text": "Skaniyan so Pphangoyag go Pphangimatay; na igira a adn pakapnggolalann Iyan a sogoan, na aya bo a ptharoon Iyan on na: \"Kon\", na maadn"
        },
        {
            "chapter": 40,
            "verse": 69,
            "text": "Bang ka da manggdagda so siran a pphamawaln iran so manga ayat o Allah? O andamanaya i katatalikhod iran"
        },
        {
            "chapter": 40,
            "verse": 70,
            "text": "Siran so piyakambokhag iran so kitab, go so inisogo Ami skaniyan ko manga sogo Ami: Na katokawan iran dn"
        },
        {
            "chapter": 40,
            "verse": 71,
            "text": "Ko masa a so manga patong na matago ko manga lig iran, na, go so manga rantay, - na tondaan siran"
        },
        {
            "chapter": 40,
            "verse": 72,
            "text": "Ko phlikabo a ig; oriyan iyan na pakakadgn siran ko apoy"
        },
        {
            "chapter": 40,
            "verse": 73,
            "text": "Oriyan iyan na tharoon kiran: \"Anda so ipphamanakoto niyo"
        },
        {
            "chapter": 40,
            "verse": 74,
            "text": "A salakaw ko Allah?\" Ismbag iran: \"Diyorat kami ran\": Kna! ka da a piyanongganoy ami gowani a mayto bo. Lagid man oto a kandadaga o Allah ko miyamangongkir"
        },
        {
            "chapter": 40,
            "verse": 75,
            "text": "Giyoto man na sabap ko kiyakhariyala iyo ko lopa sa di ontol, go sabap ko kiyambotaka iyo"
        },
        {
            "chapter": 40,
            "verse": 76,
            "text": "Pamanold kano ko manga pinto o naraka Jahannam, a makakakal kano ron: Na miyakaratarata a darpa o manga takabor"
        },
        {
            "chapter": 40,
            "verse": 77,
            "text": "Na phantang ka: Mataan! a so diyandi o Allah na bnar: Na amay ka pakiilay Ami rka so sabaad ko ididiyandi Ami kiran, odi na tangann Ami ska, - na sii siran Rkami bo phamakandoda"
        },
        {
            "chapter": 40,
            "verse": 78,
            "text": "Na sabnsabnar a somiyogo Kami sa manga sogo a miyaonaan ka: So sabaad kiran na taw a piyanothol Ami rka, na so sabaad kiran na da Ami rka panothola. Na da mapatot ko sogo a ba adn a mitalingoma Niyan a tanda inonta o sabap ko idin o Allah: Na amay ka makawma so sogoan o Allah, na mikokom so bnar, na malogi roo dn so minggagalbk sa ribat"
        },
        {
            "chapter": 40,
            "verse": 79,
            "text": "So Allah so miyadn rkano ko manga ayam, ka ang kano gii makakhoda ko sabaad on, go so sabaad on na pkhakan iyo"
        },
        {
            "chapter": 40,
            "verse": 80,
            "text": "Go adn a bagian iyo a matatago on a manga gona, - go kagiya an iyo misampay sa sabap Rkaniyan so hadiyat a matatago ko manga rarb iyo; go so liyawaw niyan ago so liyawaw o manga kapal na pkharoran kano ron"
        },
        {
            "chapter": 40,
            "verse": 81,
            "text": "Na pphakiilay Niyan rkano so manga tanda Iyan: Na anda ko manga tanda o Allah i pagongkirn niyo"
        },
        {
            "chapter": 40,
            "verse": 82,
            "text": "Ba siran da makandalakaw ko lopa, ka an iran mapagilaylay o antonaa i miyambtad o kiya akiran ko siran a miyaonaan iran? Aya btad iran na madakl a di siran, go makalalawan i bagr go manga rarad ko lopa: Na da kiran makalinding so miyasokat iran"
        },
        {
            "chapter": 40,
            "verse": 83,
            "text": "Na kagiya a mitalingoma kiran o manga sogo kiran so manga rarayag a karina, na kiyababayaan iran so zisii kiran a katao; na kiyatangkalan siran o piyamagrgan iran oto (a siksa)"
        },
        {
            "chapter": 40,
            "verse": 84,
            "text": "Na kagiya a kasandngan iran so siksa Ami, na pitharo iran: \"Piyaratiyaya mi so Allah a Isaysa Skaniyan go inongkir ami so skami na inipamanakoto ami Ron"
        },
        {
            "chapter": 40,
            "verse": 85,
            "text": "Na da kiran makanggay a gona so paratiyaya iran ko kiyasandngi ran ko siksa Ami. Okit o Allah a sabnar a miyaypos ko manga oripn Iyan. Na miyalogi roo man so miyamangongkir"
        },
        {
            "chapter": 41,
            "verse": 1,
            "text": "Ha. Mim. (So Allah i Matao ko paka-aantapan Iyan on)"
        },
        {
            "chapter": 41,
            "verse": 2,
            "text": "(Giya ungkai a Qor´an na) Initoron a phoon ko Masalinggagaw, a Makalimoon"
        },
        {
            "chapter": 41,
            "verse": 3,
            "text": "Kitab, a pizalisay so manga ayat on; - a Qor´an a basa Arab, a rk o pagtaw a manga tatao ron"
        },
        {
            "chapter": 41,
            "verse": 4,
            "text": "Pphamanothol sa mapiya, go phamakaiktiyar: Na tomiyalikhod so kadaklan kiran, na siran na di siran phamakin´g"
        },
        {
            "chapter": 41,
            "verse": 5,
            "text": "Na pitharo iran a: So manga poso ami na matatago ko manga totop, phoon ko ipthawag ka rkami skaniyan, go kiyatagoan so manga tangila mi sa kabngl, go kaaltan kami ago ska sa rnding: Na nggalbk ka; ka mataan! a skami na gomagalbk (mambo)"
        },
        {
            "chapter": 41,
            "verse": 6,
            "text": "Tharoang ka (ya Mohammad) a: \"Sakn na matag manosiya a lagid iyo: Iphagilaham rakn a aya bo a tohan iyo na so Tohan a Isaysa: Na pananangoran kano sii Rkaniyan, go pangni kano Ron sa maap\". Na sangat a siksa a rk o manga pananakoto"
        },
        {
            "chapter": 41,
            "verse": 7,
            "text": "Siran na di iran thonayn so zakat, go siran na so akhirat na siran na oongkirn iran"
        },
        {
            "chapter": 41,
            "verse": 8,
            "text": "Mataan! a so miyamaratiyaya, go pinggalbk iran so manga pipiya, na adn a bagian iran a balas a di pthaman"
        },
        {
            "chapter": 41,
            "verse": 9,
            "text": "Tharoang ka a: Ino a mataan! a skano na titho a oongkirn iyo so (Allah a) miyadn ko lopa ko sold o dowa gawii? Go pphangmbaal kano sa manga saginda Niyan! Giyoto man so Kadnan o manga kaadn"
        },
        {
            "chapter": 41,
            "verse": 10,
            "text": "Go tiyagoan Iyan oto sa manga palaw sii ko kaporoan iyan, go piyakandaklan Iyan oto sa mapiya, go diniyangka Iyan on so manga pagpr on sii ko pat gawii, a ndatadatar ko pphamangingiza"
        },
        {
            "chapter": 41,
            "verse": 11,
            "text": "Oriyan iyan na siyangor Iyan so langit, a skaniyan na bl, na pitharo Iyan on go sii ko lopa a: \"Phasiyonot kano, sa onot odi na tgl\". Inismbag iran a: \"Miphasiyonot kami sa pphangongonotan kami"
        },
        {
            "chapter": 41,
            "verse": 12,
            "text": "Na inimasad Iyan siran a pito a manga langit sii ko dowa gawii, go iniilaham Iyan ko oman i isa a langit so sogoan on. Na inipharas Ami ko langit a marani so manga bitoon, ago so siyap. Giyoto man i takdir o (Allah a) Mabagr, a Matao"
        },
        {
            "chapter": 41,
            "verse": 13,
            "text": "Na o talikhod siran, na tharoang ka a: \"Piyakiiktiyaran ko rkano so phakapolang lagid o miyakapolang ko pagtaw o Ad, go so pagtaw o Samod"
        },
        {
            "chapter": 41,
            "verse": 14,
            "text": "Gowani a mitalingoma kiran o manga sogo, phoon ko hadapan iran, go phoon ko talikhodan iran a: \"Da a pzoasoatn iyo a inonta so Allah\". Pitharo iran a: \"O kabaya o Kadnan ami, na mataan a tomoron sa manga malaikat: Na mataan! a skami na so inisogo rkano to na inongkir ami"
        },
        {
            "chapter": 41,
            "verse": 15,
            "text": "Na so pagtaw o Ad na miyanakabor siran ko lopa sa di ontol, go pitharo iran a: \"Antawaa i lawan rkami sa bagr?\" Ba iran di katawi a mataan! a so Allah, so miyadn kiran, Skaniyan i lawan kiran sa bagr? Na miyabaloy siran a so manga ayat Ami na oongkirn iran"
        },
        {
            "chapter": 41,
            "verse": 16,
            "text": "Na biyotawanan Ami kiran so ndo a domadagoos sii ko manga gawii a manga naas (kiran), ka an Ami kiran kapakitaami so siksa a phakahina sii ko kawyagoyag ko doniya; na mataan a so siksa ko akhirat i lbi a phakahina: Go siran na di siran khatabangan"
        },
        {
            "chapter": 41,
            "verse": 17,
            "text": "Na so pman so pagtaw o Samod, na tiyoro Ami siran, na miyatomo iran so kadadag a di so toroan: Na miyadansal siran o phakapolang, a siksa a phakahina, sabap ko pizokat iran (a dosa)"
        },
        {
            "chapter": 41,
            "verse": 18,
            "text": "Na siyabt Ami so miyamaratiyaya, go miyabaloy siran a khipanananggila"
        },
        {
            "chapter": 41,
            "verse": 19,
            "text": "Na sii ko gawii a kalimoda ko manga ridoay o Allah ko naraka, a siran na pakapphnanayawaan siran"
        },
        {
            "chapter": 41,
            "verse": 20,
            "text": "Taman sa amay ka makawma siran on (ko kaphamagitonga kiran), na zaksian siran o kan´g iran, go so manga kaylay ran, go so manga kobal iran ko pinggolawla iran"
        },
        {
            "chapter": 41,
            "verse": 21,
            "text": "Na tharoon iran ko manga kobal iran: \"Ino kami niyo pzaksii?\" Na ismbag iran a: \"Piyakatharo kami o Allah; - a so piyakatharo Iyan so langowan taman. A Skaniyan so miyadn rkano, ko paganay a kiya okitan, go Ron kano phamakandoda"
        },
        {
            "chapter": 41,
            "verse": 22,
            "text": "Na da kano makadalong ko kazasaksii rkano o kan´g iyo, ago so manga kaylay niyo, ago so manga kobal iyo, na ogaid na: Tiyangkap iyo sa mataan! a so Allah na di Niyan katawan so madakl ko gii niyo nggolawlaan"
        },
        {
            "chapter": 41,
            "verse": 23,
            "text": "Na giyoto man so arangan iyo a so inipagarangan iyo ko Kadnan iyo, a miyakabinasa rkano, na mimbaloy kano a pd ko miyangalologi"
        },
        {
            "chapter": 41,
            "verse": 24,
            "text": "Na apiya i kaphantang iran, na so dn so naraka i darpa iran! Go apiya i kapangni ran sa rila, na di siran mapd ko piririlaan"
        },
        {
            "chapter": 41,
            "verse": 25,
            "text": "Na tinibabaan Ami siran sa manga salinggogopa, na pipharasan iran kiran so kasasangoran iran go so katatalikhodan iran; go miyatanto kiran so katharo a rakhs o manga pagtaw a andang a miyaypos ko miyaonaan iran, a manga jinn, go manga manosiya; mataan! a siran na miyabaloy siran a manga logi"
        },
        {
            "chapter": 41,
            "verse": 26,
            "text": "Na pitharo o siran a miyamangongkir a: \"Di niyo phamakin´ga angkai a Qor´an, go romowa niyo skaniyan ka ang kano makataban"
        },
        {
            "chapter": 41,
            "verse": 27,
            "text": "Na mataan a pakataamn Ami dn so miyamangongkir sa siksa a sangat, go mataan a ibalas Ami kiran dn so tanto a marata a pinggolawla iran"
        },
        {
            "chapter": 41,
            "verse": 28,
            "text": "Giyoto man i balas ko manga ridoay o Allah, - a so naraka: Rk iran roo so darpa a kakal: Badal, sabap ko kiyaongkira iran ko manga ayat Ami"
        },
        {
            "chapter": 41,
            "verse": 29,
            "text": "Na tharoon o siran a miyamangongkir: \"Kadnan ami, pakimasaing Ka rkmi so domiyadag rkami ko manga jinn ago so manga manosiya, ka tagoon Ami siran ko didalm o manga paraparami, ka an siran mabaloy a pd ko miyamakababababa"
        },
        {
            "chapter": 41,
            "verse": 30,
            "text": "Mataan! a so siran a pitharo iran a: \"Aya Kadnan ami na so Allah\", oriyan iyan na miyaginontolan siran, na itoron kiran o manga malaikat (ko masa a kaphatay ran a): \"Di kano phangandam! Go di kano pmboko! Go pakapiyaa niyo a ginawa niyo sabap ko sorga, a so skano na ididiyandi rkano"
        },
        {
            "chapter": 41,
            "verse": 31,
            "text": "Skami i khisisiyap rkano sii ko kawyagoyag ko doniya, go sii ko akhirat: Go bagian iyo roo so pkhababayaan o manga ginawa niyo; go bagian iyo roo so phangni niyo"
        },
        {
            "chapter": 41,
            "verse": 32,
            "text": "Talagad a phoon ko (Allah a) Manapi, a Makalimoon"
        },
        {
            "chapter": 41,
            "verse": 33,
            "text": "Na ba adn a taw a makalbi a mapiya i katharo ko taw a inipanolon iyan so (kawnoti ko) Allah, go minggalbk sa mapiya, go pitharo iyan a: \"Mataan! a sakn na pd ko mimbabayorantang (ko Allah)"
        },
        {
            "chapter": 41,
            "verse": 34,
            "text": "Na di makaphagizan so mapiya ago so marata. Rnn ka (ko marata) so mapiya: Na samawto na so adn a ridoo ka on na lagid oba mataan! a skaniyan na ginawai a madasg"
        },
        {
            "chapter": 41,
            "verse": 35,
            "text": "Na da a khabgan saya a rowar ko siran a miphapantang, go da a khabgan saya a rowar ko khirk ko ontong a mala"
        },
        {
            "chapter": 41,
            "verse": 36,
            "text": "Na amay ka maphakasilay ka o pangonsi a phoon ko shaytan, na lindong ka ko Allah. Mataan aya! a Skaniyan so Pphakan´g, a Matao"
        },
        {
            "chapter": 41,
            "verse": 37,
            "text": "Na pd ko manga tanda Iyan so gagawii ago so dawndaw, ago so alongan go so olan. Di kano zodiod ko alongan, ago so olan, na sodiod kano ko Allah, a so miyadn kiran, o skano na Skaniyan bo i pzoasoatn iyo"
        },
        {
            "chapter": 41,
            "verse": 38,
            "text": "Na oba siran phanakabor: Na (nayno ka) so siran a zisii ko Kadnan ka na gi iran iphoroporo Skaniyan ko gagawii ago so dawndaw; a siran na di siran protosn"
        },
        {
            "chapter": 41,
            "verse": 39,
            "text": "Go pd ko manga tanda Iyan a: Mataan! a ska na pkhaylaing ka so lopa a miyagango; na igira a piyakatoron Ami ron so ig, na pananabadn go zibokar (na mtho on so manga mangngto). Mataan! a so miyakaoyag saya i titho a phangoyag ko miyamatay. Mataan! a Skaniyan sii ko langowan taman na Gaos Iyan"
        },
        {
            "chapter": 41,
            "verse": 40,
            "text": "Mataan! a siran a pphamakasilayn iran so manga ayat Ami na di siran Rkami makapagma. Ino so taw a phozangn ko naraka, aya mapiya? - antawaa so taw a phakatalingoma a somasarig, ko alongan a qiyamah? Nggalbka niyo so kabaya iyo: Mataan! a so Allah na so gii niyo nggolawlaan na phagilayn Iyan"
        },
        {
            "chapter": 41,
            "verse": 41,
            "text": "Mataan! a so miyamangongkir ko pananadm ko kiyapakawma niyan kiran (na ziksaan siran). Na mataan! a skaniyan (a Qor´an) na titho a kitab a sslaan"
        },
        {
            "chapter": 41,
            "verse": 42,
            "text": "Daa phakatalingoma on a ribat a phakapoon ko onaan iyan, go da a phakapoon ko oriyan iyan: Initoron a phoon ko (Allah a) Mawngangn, a Pphodin"
        },
        {
            "chapter": 41,
            "verse": 43,
            "text": "Daa gii rka tharoon a inonta so sabnar a pitharo ko manga sogo a miyaonaan ka: Mataan! a so Kadnan ka i titho a Khirk ko maap, go Khirk ko siksa a malipds"
        },
        {
            "chapter": 41,
            "verse": 44,
            "text": "Na o biyaloy Ami skaniyan a Qor´an a kna a ba basa Arab, na ptharoon iran dn a: \"Ino da pakasagogoda so manga ayat on? Ino a kna a ba basa Arab na (so Rasol na) Arab?\" Tharoang ka a: \"Skaniyan na bagian o siran a miyamaratiyaya a toroan go bolong; na so da pamaratiyaya, na kiyatagoan so manga tangila iran sa kabngl, go skaniyan na inilamn kiran: Siran man na pthawagn siran phoon ko darpa a mawatan"
        },
        {
            "chapter": 41,
            "verse": 45,
            "text": "Na sabnsabnar a inibgay Ami ko Mosa so kitab: Na kiyazasawalaan oto. Na o da so katharo a miyaona a phoon ko Kadnan ka, (so kaphakawriya Niyan ko kapamagitong), na miyakokom siran dn: Na mataan! a siran na matatago dn ko kazasangka phoon rkaniyan sa mapayag a kazangka"
        },
        {
            "chapter": 41,
            "verse": 46,
            "text": "Sa taw a nggalbk sa mapiya na rk o ginawa niyan; na sa taw a nggalbk sa marata, na phakatana on: Na da ko Kadnan ka i ba salimbot ko manga oripn (Niyan)"
        }
    ]
}