{
    "juzs": [
        {
            "chapter": 9,
            "verse": 93,
            "text": "Aya bo a adn a lalan on (o dosa) na so siran a pphamangni siran rka sa idin (ko kathalimbagak) a siran na manga kawasa. Miyasoat siran sa kitatapi iran ko mithatalimbagak: Na piyarkat o Allah so manga poso iran; na siran na di manga tatao"
        },
        {
            "chapter": 9,
            "verse": 94,
            "text": "Pphamitowaan kano iran igira a miyakandod kano kiran. Tharoang ka: \"Di kano pphamitowa: Ka di ami skano dn pharatiyayaan: Sabnar a piyanothol rkami o Allah so manga totholan rkano: Na pagilayn o Allah go so sogo Iyan so galbk iyo: Oriyan iyan na phakandodn kano ko (Allah a) Matao ko migagaib ago so mipapayag: Na phanotholn Iyan rkano so pinggolawla niyo"
        },
        {
            "chapter": 9,
            "verse": 95,
            "text": "Pzapa siran rkano sa ibt ko Allah, igira miyakambalingan kano kiran, ka an iyo siran katalikhodi. Na talikhodi niyo siran: Mataan! a siran na marzik, na darpa iran so naraka Jahannam, - a balas ko miyapasad iran (a manga dosa)"
        },
        {
            "chapter": 9,
            "verse": 96,
            "text": "Pzapa siran rkano, ka an iyo siran karilai na o rilai niyo siran, na mataan! a so Allah na di Niyan prilaan so pagtaw a manga songklid"
        },
        {
            "chapter": 9,
            "verse": 97,
            "text": "Adn a manga Arab a mabagr i kaongkir go kapanangin, go dait a di iran katawi ko manga taman o initoron o Allah ko sogo Iyan: Na so Allah na Matao, a Mawngangn"
        },
        {
            "chapter": 9,
            "verse": 98,
            "text": "Na adn a pd ko manga Arab a taw a babalowin iyan so mipphammgay niyan a ilang, go nanayawn iyan rkano so kapphangasasalin o masa: Sii kiran so kapkhasalin o masa a marata: Na so Allah na Pphakan´g, a Matao"
        },
        {
            "chapter": 9,
            "verse": 99,
            "text": "Na adn a pd ko manga Arab a paparatiyayaan iyan so Allah go so alongan a mawri, go babalowin iyan so mipphammgay niyan a ipphamakarani sii ko Allah go so manga pangni o Rasol. Ba di mataan! a skaniyan na iphakarani ran (ko Allah): Phakasoldn siran dn o Allah ko limo Iyan: Mataan! a so Allah na Manapi, a Makalimoon"
        },
        {
            "chapter": 9,
            "verse": 100,
            "text": "Na so manga paganay a miyangaoona ko manga Mohajirin go so manga Ansar go so siran a miyamakatondog kiran ko kaphiyapiya, - na miyasoat kiran so Allah, go miyasoat siran on (mambo): Na pithiyagaran Iyan siran sa manga sorga a pphamangondas ko kababaan iyan so manga lawasayg, makakakal siran on sa dayon sa dayon: Giyoto man so daag a mala"
        },
        {
            "chapter": 9,
            "verse": 101,
            "text": "Na adn a pd ko makaliliyot rkano ko manga Arab a pphamanangin, go so sabaad ko taw sa Madinah: Na miyanamar siran ko kapmonapik: ding ka siran katawan: Skami i Matao kiran: Ziksaan Ami siran dn sa makadowa: Oriyan iyan na phozangn siran ko siksa a mala"
        },
        {
            "chapter": 9,
            "verse": 102,
            "text": "Na adn a manga pd a inipagikral iran so manga dosa iran: Piyakazaog iran so galbk a mapiya, go so pd a marata. Matatangkd a so Allah na phakatawbatn Iyan siran: Mataan! a so Allah na Manapi, a Makalimoon"
        },
        {
            "chapter": 9,
            "verse": 103,
            "text": "Kowa ka ko manga tamok iran sa sadaqah, a misoting ka kiran; go kasabapan sa kapakaozorang ka kiran; na pangnin ka siran. Mataan! a so pangning ka na kalilintad a bagian iran: Na so Allah na Pphakan´g, a Matao"
        },
        {
            "chapter": 9,
            "verse": 104,
            "text": "Ba iran di katawi a mata an! a so Allah na Skaniyan so ptharima ko tawbat phoon ko manga oripn Iyan go ptharima ko manga sadaqah, go mataan! a so Allah na Skaniyan so pphanarima ko tawbat, a Makalimoon"
        },
        {
            "chapter": 9,
            "verse": 105,
            "text": "Na tharoang ka a: \"Nggalbk kano, ka pagilayn o Allah go so sogo Iyan go so miyamaratiyaya so galbk iyo: Na phakandodn kano dn ko (Allah a) Matao ko migagaib, go so mipapayag: Na phanotholn Iyan rkano so pinggolawla niyo"
        },
        {
            "chapter": 9,
            "verse": 106,
            "text": "Na adn a manga pd, a pakidadara kiran o kokoman o Allah, o siksaa Niyan siran, antawaa pakatawbatn Iyan siran: Na so Allah na Matao, a Mawngangn"
        },
        {
            "chapter": 9,
            "verse": 107,
            "text": "Na so siran a mimbalay sa masjid a kapaminasa, go kaongkir go an maomparik so miyamaratiyaya, go ipphagipat ko taw a romirido ko Allah go so sogo Iyan gowani. Na mataan! a gii siran zapa: da a antap ami a rowar ko mapiya; na zasaksi an o Allah a mataan! a siran na titho a manga bokhag"
        },
        {
            "chapter": 9,
            "verse": 108,
            "text": "Di ka on pzambayang sa dayon sa dayon. Mataan! a so masjid a pimbalay makapantag ko kapangongonotan (ko Allah) ko paganay a gawii; na aya patot a rong ka zambayang. Katatagoan sa manga mama a pkhababayaan iran a kasoti ran; na so Allah na pkhababayaan Iyan so manga barasoti"
        },
        {
            "chapter": 9,
            "verse": 109,
            "text": "Ino so taw a pimbalay niyan so walay niyan makapantag sa onot ko Allah go so kasosoat Iyan aya mapiya? - antawaa so taw a pimbalay niyan so walay niyan ko kilid o thbaan a pkhatbar, na miyaolog iyan ko apoy ko Jahannam na so Allah na di Niyan pnggonanaon so pagtaw a manga darowaka"
        },
        {
            "chapter": 9,
            "verse": 110,
            "text": "Di khada so walay ran a so pimbalay ran, kasangka a madadalm ko manga poso iran, odi mazaropt so manga poso iran. Na so Allah na Matao, a Mawngangn"
        },
        {
            "chapter": 9,
            "verse": 111,
            "text": "Mataan! a so Allah na piyamasa Niyan ko miyamaratiyaya so manga ginawa iran go so manga tamok iran; sa mataan! a rk iran so sorga: Gii siran makimbonoay sa lalan ko Allah, na pphakapatay siran go pkhaprang siran: Diyandi Iyan aya a di pndorat, a zisii ko Tawrat, ago so Injil, go so Qor´an: Na ba adn a taw a makalawan ko Allah a tomotoman ko diyandi Iyan? Na pakapipiyaa niyo a ginawa niyo sabap ko dagangan iyo a so piphasa niyo to (ko Allah): Ka giyoto man so daag a mala"
        },
        {
            "chapter": 9,
            "verse": 112,
            "text": "(Siran) So manga baratawbat; a manga barasimba, a khipananalamat; a manga barapowasa, pphroroko, a pphamanodiod, a pphamanogo ko mapiya, pphanapar ko marata, go khisisiyapn iran so manga taman o Allah; na pphamanotholing ka sa mapiya so miyamaratiyaya"
        },
        {
            "chapter": 9,
            "verse": 113,
            "text": "Da mapatot ko Nabi go so miyamaratiyaya, i ba iran pangnin sa maap so manga pananakoto, apiya pn i katotonganay ran on, ko oriyan o kiyapayag iyan kiran sa mataan! a siran na manga taw ko naraka Jahim"
        },
        {
            "chapter": 9,
            "verse": 114,
            "text": "Na aya bo a kinipangnin sa maap o Ibrahim ki ama iyan na sii bo ko diyandi a inidiyandi iyan on. Na kagiya a mapayag on a mataan! a skaniyan na ridoay o Allah, na tiyaplis iyan skaniyan: Mataan! a so Ibrahim na lalayon makaphphaginao, a matigr"
        },
        {
            "chapter": 9,
            "verse": 115,
            "text": "Na da ko btad o Allah o ba adn a dadagn Iyan a pagtaw ko oriyan o masa a kiyatoroa Niyan kiran, taman sa di Niyan kiran mapayag so phananggilaan iran. Mataan! a so Allah na so langowan taman na katawan Iyan"
        },
        {
            "chapter": 9,
            "verse": 116,
            "text": "Mataan! a so Allah na rk Iyan so kapaar ko manga langit ago so lopa. Pphangoyag go pphangimatay. Na da a bagian iyo a salakaw ko Allah a Panarigan go da a tabanga"
        },
        {
            "chapter": 9,
            "verse": 117,
            "text": "Sabnsabnar a piyakatawbat o Allah so Nabi, go so manga Mohajirin, go so manga Ansar, - a siran so miyamangonot on ko oras a margn (ko kiyaphrang sa Tabok), ko oriyan o masa a mayto bo na khapaling so manga poso o salompok kiran; oriyan iyan na piyakatawbat Iyan siran: Mataan! a Skaniyan i mala kiran i gagaw, a Makalimoon"
        },
        {
            "chapter": 9,
            "verse": 118,
            "text": "Go (piyakatawbat Iyan) so tlo kataw a siran so minibagak; taman sa samawto na piyakasimpit kiran o lopa so kawlad iyan, go kiyangtan kiran so manga ginawa iran, - na tiyangkd iran a da a kaphagapasan phoon ko Allah a inonta Skaniyan. Oriyan iyan na niyapiyan Iyan siran, ka an siran makatawbat: Mataan! a so Allah na Skaniyan i Pphanarima ko tawbat, a Makalimoon"
        },
        {
            "chapter": 9,
            "verse": 119,
            "text": "Hay miyamaratiyaya, kalkn iyo so Allah go tapi kano ko mimamataan"
        },
        {
            "chapter": 9,
            "verse": 120,
            "text": "Da mapatot ko taw sa Madinah go so taw a makaliliyot kiran ko manga Arab, i ba siran thalimbagak ko oriyan o sogo o Allah, go ba iran matomo so manga ginawa iran a di so ginawa niyan: Giyoto man na sabap sa mataan! a siran na da a khisogat kiran a kawaw, go da a dokaw, go da a ongos sii ko lalan o Allah, go da a kaphanadaan iran a darpa a ikhararangit o manga kapir, go da a khisogat iran ko ridoay a ringasa a ba di misorat a bagian iran sa sabap roo a galbk a mapiya; mataan! a so Allah na di Niyan pagilangn so balas ko miphipiyapiya"
        },
        {
            "chapter": 9,
            "verse": 121,
            "text": "Go da a mapnggasto iran a gasto mayto ago mala, go da a khatarapas iran a balintad, a ba di misorat (a balas) a bagian iran; ka imbalas kiran o Allah so mapiya ko pinggolawla iran"
        },
        {
            "chapter": 9,
            "verse": 122,
            "text": "Na da mapakay ko miyamaratiyaya i ba siran liyo langon: Na ino da liyo ko oman i salompok kiran so sabaad, ka an iran pkhasaboti so agama, go an iran mipphamakaiktiyar ko pagtaw iran igira miyakandod siran kiran, ka an siran makaiktiyar"
        },
        {
            "chapter": 9,
            "verse": 123,
            "text": "Hay miyamaratiyaya, pakimbonoay kano ko siran a makaoobay rkano ko manga kapir, go pakigdaan iyo kiran a adn a katgas iyo: Na tangkda niyo a mataan! a so Allah na babid o (tabang Iyan so) khipananangila"
        },
        {
            "chapter": 9,
            "verse": 124,
            "text": "Na igira a adn a initoron a sorah, na adn a pd kiran a taw a gii tharo sa: \"Antawaa rkano i miyakawman on nai sa paratiyaya?\" Na so siran a miyamaratiyaya, na miyakawman kiran sa paratiyaya, a siran na pkhababaya siran"
        },
        {
            "chapter": 9,
            "verse": 125,
            "text": "Na so siran a katatagoan so manga poso iran sa gdamn, na ba kiran dn miyakawman sa kaongkir ko andang a kaoongkir iran, go miyamatay siran a kapapantagan siran a manga kapir"
        },
        {
            "chapter": 9,
            "verse": 126,
            "text": "Ba iran di khaylay a mataan! a siran na pthiyobaan siran ko oman ragon sa makaysa odi na makadowa? Oriyan iyan na di siran pthawbat, go di siran phakatadm"
        },
        {
            "chapter": 9,
            "verse": 127,
            "text": "Na igira adn a initoron a sorah, na tntngan o sabaad kiran so sabaad (sa tharoon iyan a): \"Ba adn a pphakaylay rkano a isa bo?\" Na oriyan iyan na tomalikhod siran: Na piyakatalikhod o Allah so manga poso iran; sabap sa mataan! a siran na pagtaw a da a manga sabot iran"
        },
        {
            "chapter": 9,
            "verse": 128,
            "text": "Sabnsabnar a adn a miyakaoma rkano a sogo a pd ko manga ginawa niyo a awid a akal iyan so margn iyo: Mala rkano so sambatan: Sii ko miyamaratiyaya mala i kapdi, a Makalimoon"
        },
        {
            "chapter": 9,
            "verse": 129,
            "text": "Na o talikhod siran, na tharoang ka a: \"Kasasanaan ko so Allah: da a tohan a salakaw Rkaniyan: Ron ako somiyarig, - ka Skaniyan i Khirk ko kapaar a mala"
        },
        {
            "chapter": 10,
            "verse": 1,
            "text": "Alif, Lam, Ra. (so Allah i Matao ko paka-aantapan Iyan on.) Giyaya so manga ayat ko kitab a pimbaibaitan"
        },
        {
            "chapter": 10,
            "verse": 2,
            "text": "Ino khabaloy ko manga manosiya a pakammsa a kiyailahami Ami ko mama a pd kiran? (sa pitharo on a:) Pamakaiktiyarang ka so manga manosiya, go pamanotholang ka ko siran a miyamaratiyaya a: Mataan! a adn a bagian iran a pangkatan a maporo sii ko Kadnan iran. Pitharo o da pamaratiyaya a: \"Mataan aya! a titho a balik mata a mapayag"
        },
        {
            "chapter": 10,
            "verse": 3,
            "text": "Mataan! a aya Kadnan iyo na so Allah, so miyadn ko manga langit ago so lopa sii ko miyakanm alongan, oriyan iyan na mithakna ko aras, thatandingann Iyan so mambbtad. Da a makaphanapaat inonta ko oriyan o idin Iyan. Giyoto man so Allah a Kadnan iyo; na zoasoata niyo Skaniyan: Ino kano di phananadm"
        },
        {
            "chapter": 10,
            "verse": 4,
            "text": "Ron kano phakandod langon. Diyandi o Allah a bnar. Mataan! a Skaniyan i pphanagipoon ko kapphangadn, oriyan iyan na khasowin Iyan (madn), ka mbalasan Iyan so miyamaratiyaya, go pinggalbk iran so manga pipiya sa kaontol; na so siran a da pamaratiyaya na adn a bagian iran a inomn a phlikabo, go siksa a malipds, sabap ko da iran kaparatiyaya"
        },
        {
            "chapter": 10,
            "verse": 5,
            "text": "Skaniyan so mimbaal ko alongan a masindaw go so olan a maliwanag, na diniyangka Iyan oto ko manga darpa, ka an iyo katokawi so manga bilangan o manga ragon go so itongan. Da ko kiya adna saya o Allah inonta na sabap ko bnar. Gii Niyan zmpadn magosay so manga tanda ko pagtaw a khitotomangkd"
        },
        {
            "chapter": 10,
            "verse": 6,
            "text": "Mataan! a adn a matatago ko gii kapakazambi o gagawii ago so dawndaw, go so inadn o Allah ko manga langit ago so lopa, a titho a manga tanda ko pagtaw a khipanananggila"
        },
        {
            "chapter": 10,
            "verse": 7,
            "text": "Mataan! a so siran a di iran ikhalk so kimbaratmowaan Rkami, go miyatomo iran so kawyagoyag ko doniya, go miyasoat siran on, go siran na siran na so manga ayat Ami na pakalilipatan iran"
        },
        {
            "chapter": 10,
            "verse": 8,
            "text": "Na siran man na darpa iran so naraka, sabap ko pinggalbk iran"
        },
        {
            "chapter": 10,
            "verse": 9,
            "text": "Mataan! a so siran a miyamaratiyaya, go pinggalbk iran so manga pipiya, - na thoroon siran o Kadnan iran (ko sorga) sabap ko paratiyaya iran: Pphamangondas ko kababaan iran so manga lawasayg sii ko manga sorga a pakalma"
        },
        {
            "chapter": 10,
            "verse": 10,
            "text": "Aya pangni ran roo na: \"Soti Ka, ya Allah!\" Na aya gi iran roo ikhokormata na: \"Salaam!\" Na aya mori ko pangni ran: \"Na so podi na rk o Allah, a Kadnan o manga kaadn"
        },
        {
            "chapter": 10,
            "verse": 11,
            "text": "Na opama ka pnggagaani o Allah ko manga manosiya so marata, lagid o gii Niyan kiran kanggagaani ko mapiya, - na mininggolalan kiran dn so taalik kiran (ko kabinasa). Na bobotawanan Ami so siran a di iran ikhalk so kimbaratmowaan Rkami ko kadadadag iran, a gii siran mromparompak"
        },
        {
            "chapter": 10,
            "verse": 12,
            "text": "Na igira a minisogat ko manosiya so morala, na mangni Rkami ko kaiiga iyan, odi na moontod, odi na gomaganat. Na kagiya a pokasn Ami ron so morala rkaniyan, na initaros iyan dn (so kaoongkir iyan), lagid o da Rkami pangni ko morala a minisogat on. Lagid aya man a kiyapharasi ko manga malawani ko pinggolawla iran"
        },
        {
            "chapter": 10,
            "verse": 13,
            "text": "Na sabnsabnar a bininasa Mi so miyagapidapid a pagtaw ko miyaonaan iyo gowani a ndarowaka siran, a minitalingoma kiran o manga sogo kiran so manga rarayag a karina, na da siran paratiyaya. Lagid aya man a kambalasi ami ko pagtaw a manga rarata i ongar"
        },
        {
            "chapter": 10,
            "verse": 14,
            "text": "Oriyan iyan na biyaloy Ami skano a miyamakasambi ko lopa ko oriyan iran, ka pagilayn Ami o antonaa i pnggolawlaan niyo"
        },
        {
            "chapter": 10,
            "verse": 15,
            "text": "Na igira a pphangadian kiran so manga ayat Ami, a manga rarayag, na gii tharoon o siran a di iran ikhalk so kimbaratmowaan Rkami a: \"Bgay ka sa pphangadian, a salakaw sii, odi na sambiing ka skaniyan;\" tharoang ka (ya Mohammad) a: \"Di rakn khapatot oba ko sambii skaniyan phoon ko pantag ko ginawa ko: da a pagonotan ko a rowar ko iphagilaham rakn: Mataan! a sakn na ikhalk akn amay ka sorangn ko so Kadnan ko, so siksa ko alongan a mala"
        },
        {
            "chapter": 10,
            "verse": 16,
            "text": "Tharoang ka a: \"Opama ka kabaya o Allah, na di ko rkano aya kapangadian, go di Niyan rkano aya pakitokawan. Na sabnar a miyathay ako rkano ko kawyagoyag akn ko dapn aya: Ba da a sabot iyo"
        },
        {
            "chapter": 10,
            "verse": 17,
            "text": "Na ba adn a lawan a darowaka ko taw a inangkob iyan so Allah sa kabokhag, odi na piyakambokhag iyan so manga ayat Iyan? Mataan aya! a di phakaslang sa maliwanag so manga rarata i ongar"
        },
        {
            "chapter": 10,
            "verse": 18,
            "text": "Na pzimbaan iran a salakaw ko Allah, so di kiran phakabinasa, go di kiran phakaompiya, go gi iran tharoon a: \"Siran aya na phamakaogop rkami sii ko Allah.\" Tharoang ka: \"Ba adn a phanotholn iyo ko Allah a di Niyan katawan, sii ko manga langit ago so lopa? - Soti Skaniyan! go maporo a kaa-awat Iyan ko ipphanakoto iran On"
        },
        {
            "chapter": 10,
            "verse": 19,
            "text": "Na da a kiya adna ko manga manosiya a rowar ko okit a isa, na da siran pagayonayon. Na o da so katharo a miyaona a phoon ko Kadnan ka, na miyakokom siran dn ko di iran phagayonayonan"
        },
        {
            "chapter": 10,
            "verse": 20,
            "text": "Na gi iran tharoon a: \"Ino a da a initoron on a tanda a phoon ko Kadnan Iyan?\" Na tharoang ka a: \"So migagaib na aya bo a phapaar on na so Allah. Na nayaw kano: Ka mataan! a sakn na pd ako niyo a pd ko khinanayaw"
        },
        {
            "chapter": 10,
            "verse": 21,
            "text": "Na igira a piyakataam Ami so manga manosiya sa limo ko oriyan o morala a minisogat kiran, na samawto na adn a antangan iran a marata ko manga ayat Ami. Tharoang ka a: \"So Allah i magaan (i kabadal) ko antangan a marata.\" Mataan! a so manga sogo Ami (a manga malaikat) na ipzorat iran so pphagantangann niyo"
        },
        {
            "chapter": 10,
            "verse": 22,
            "text": "Skaniyan so pphakalalakawn kano Niyan ko kalopaan go so kalodan; taman sa igira a miyakada kano ko kapal; - go Niyan siran ktasn sabap ko ndo a manawt, na mababaya siran sa sabap roo; na mawma siran a ndo a mabagr go siran dansali o bagl a phoon ko mbalabala, na matangkd iran a mataan! a siran na kiyatangkalan siran: Na mangni siran ko Allah, sa tolabosn iran On so kapangni sa: \"Ibt o sabta kaming Ka sii, na mataan! a mabaloy kami dn a pd ko miyamanalamat"
        },
        {
            "chapter": 10,
            "verse": 23,
            "text": "Na kagiyaa sabtn Iyan siran, na samawto na siran na pphanganiyaya siran ko lopa sa di antol. Hay manga manosiya, so kapphanganiyaya niyo na sii bo phakatana ko manga ginawa niyo, - sawiti niyo sa di mathay so kawyagoyag ko doniya: Oriyan iyan na sii kano Rkami phakandod, na phanotholn Ami rkano so pinggolawla niyo"
        },
        {
            "chapter": 10,
            "verse": 24,
            "text": "Aya dn a ibarat o kawyagoyag ko doniya na lagid o ig a piyakatoron Ami skaniyan a phoon ko kawang: Na minisabap on a kiyapakazaosaog o mangngto ko lopa, pd on so pkhakan o manga manosiya, go so manga ayam: Taman sa igira a miyanditar o lopa so parayasan iyan go kapharasan: Na maantang o khirk on a mataan! a siran na khaparoli ran (so gona on): Na makatalingoma on so sogoan Ami ko kagagawi odi na kadawndaw, na balowin Ami oto a lagid o piragon, lagid oba da maadn kagai! Lagid aya a gii Ami kazmpada magosay ko manga tanda ko pagtaw a pphamimikirann iran"
        },
        {
            "chapter": 10,
            "verse": 25,
            "text": "Na so Allah na ipthawag Iyan so (sorga a) ingd a kalilintad: Go thoroon Iyan so taw a kabaya Iyan ko okit a makaoontol"
        },
        {
            "chapter": 10,
            "verse": 26,
            "text": "Bagian o siran a miphipiyapiya so mapiya, go adn a ipagoman on! Na di kakoloban so manga paras iran sa maytm ago kahinaan. Siran man i manga taw ko sorga; siran na ron siran on dn makakakal"
        },
        {
            "chapter": 10,
            "verse": 27,
            "text": "Go adn a bagian o siran a minggagalbk ko manga rarata a balas a marata, a lagid iyan: Go kakoloban siran sa kahinaan: da a makalinding kiran ko (siksa o) Allah: Lagid oba kiyakoloban so manga paras iran, sa sabaad ko gagawii a miyangirngkirm: Siran man i manga taw ko naraka: Siran na ron siran on dn makakakal"
        },
        {
            "chapter": 10,
            "verse": 28,
            "text": "Na sii ko alongan a kalimoda Ami kiran langon; oriyan iyan na tharoon Ami ko siran a miyamanakoto a: \"(Ggnk kano ko) Darpa iyo! Skano ago so inipamanakoto niyo.\" Na pakazsnggayaan Ami siran, na tharoon o inipamanakoto iran: \"Da ami rkano sogoon a kiyasimbaa niyo rkami"
        },
        {
            "chapter": 10,
            "verse": 29,
            "text": "Na kiyasanaan so Allah a saksi rkami ago sii rkano: \"Mataan! a aya btad ami na di ami dn katawan i kapzimbaa niyo rkami"
        },
        {
            "chapter": 10,
            "verse": 30,
            "text": "Roo dn katpngi o oman i isa a ginawa so miyanggalbk iyan: Na pakandodn siran ko Allah a Kadnan iran a Bnar, na makawatan kiran so piyangmbaalan iran a kabokhag"
        },
        {
            "chapter": 10,
            "verse": 31,
            "text": "Tharoang ka: \"Antawaa i pmbgay rkano sa pagpr a phoon ko kawang go so lopa? Ino antawaa i makapapaar ko kan´g go so manga kaylay? Go antawaa i pphakagmaw ko oyagoyag a phoon ko miyatay? Go antawaa i pphakagmaw ko miyatay a phoon ko oyagoyag? Go antawaa i gii ndiyator ko pkhawlawla?\" Na ptharoon iran dn a: \"So Allah.\" Na tharoang ka a: \"Ino niyo di khalkn"
        },
        {
            "chapter": 10,
            "verse": 32,
            "text": "Na giyoto man so Allah, a Kadnan iyo a Bnar: Na da a oriyan o bnar, inonta so ribat; na andamanaya i kapthalikhod iyo"
        },
        {
            "chapter": 10,
            "verse": 33,
            "text": "Lagid aya a kiyatangkd o katharo o Kadnan ka ko siran a miyamanongklid: Mataan! a siran na di siran mapaparatiyaya"
        },
        {
            "chapter": 10,
            "verse": 34,
            "text": "Tharoang ka a: \"Ba adn a pd ko ipphamanakoto niyo a taw a pphanagipoon ko kapangadn, oriyan iyan na khasowin Iyan (madn)?\" Tharoang ka a: \"So Allah i pphanagipoon ko kapangadn, oriyan iyan na khasowin Iyan (madn): Na andamanaya i kapthalikhod iyo"
        },
        {
            "chapter": 10,
            "verse": 35,
            "text": "Tharoang ka a: \"Ba adn a pd ko ipphamanakoto niyo a taw a phakatoro ko bnar?\" Tharoang ka a: \"So Allah i phakatoro ko bnar. Ino so phakatoro ko bnar, aya patot a onotan antawaa so di niyan khatoon so lalan odi toroa? Na ino kano wai? Andamanaya i kipkhokomn iyo (ko ribat)"
        },
        {
            "chapter": 10,
            "verse": 36,
            "text": "Na da a phagonotan o kadaklan kiran a rowar sa arangan: Mataan! a so arangan na da a khibgay niyan a gona ko bnar a mayto bo. Mataan! a so Allah na katawan Iyan so gii tano nggolawlaan"
        },
        {
            "chapter": 10,
            "verse": 37,
            "text": "Na da ko btad angkai a Qor´an oba giimbabaasa a phoon ko salakaw ko Allah; na ogaid na initanto ko miyaonan iyan (a manga kitab), go iniosay ko manga kokoman, da a sangka a madadalm on, a phoon ko Kadnan o manga kaadn"
        },
        {
            "chapter": 10,
            "verse": 38,
            "text": "Ino iran gii tharoa a: \"Pimbabaas skaniyan (o Mohammad)?\" Tharoang ka a: \"Bgay kano sa sorah a lagid iyan, go panongganoy kano sa sadn sa khagaga niyo a salakaw ko Allah, o skano i manga bnar"
        },
        {
            "chapter": 10,
            "verse": 39,
            "text": "Kna, ka piyakambokhag iran so da iran szba so katao rkaniyan, go da kiran pn makatalingoma so taawil iyan: Lagid aya so kiyapakambokhaga o siran a miyaonaan iran (ko manga kitab): Na pamimikiranang ka so miyambtad o kiya akiran ko manga darowaka"
        },
        {
            "chapter": 10,
            "verse": 40,
            "text": "Na adn a pd kiran a taw a mapaparatiyaya on, go adn a pd kiran a taw a di ron mapaparatiyaya: Na so Kadnan ka i Matao ko pphamaminasa"
        },
        {
            "chapter": 10,
            "verse": 41,
            "text": "Na oba ka iran pakapmbokhaga, na tharoang ka a: \"Rk akn so galbk akn, na rk iyo so galbk iyo! Skano na angiyas kano ko gii ko nggalbkn, na sakn na angiyas ako ko gii niyo nggalbkn"
        },
        {
            "chapter": 10,
            "verse": 42,
            "text": "Na adn a pd kiran a taw a pphamamakin´gn ka iran: Ino ska, maphakan´g ka so manga bngl, - apiya pn siran na da a manga sabot iran"
        },
        {
            "chapter": 10,
            "verse": 43,
            "text": "Go adn a pd kiran a taw a phagilaing ka niyan: Ino ska, khatoroo ka so manga bota, - apiya pn siran na di siran phamakanono"
        },
        {
            "chapter": 10,
            "verse": 44,
            "text": "Mataan! a so Allah na di Niyan zalimbotan so manga manosiya sa mayto bo: Na ogaid na so manga manosiya i pzalimbot ko manga ginawa iran"
        },
        {
            "chapter": 10,
            "verse": 45,
            "text": "Na sii ko alongan a kalimoda Niyan kiran: Na lagid oba da a minitarg iran (ko doniya) a rowar ko isa ka oras ko kadawndaw: Sa makakhikilalai siran: Sabnar a miyalogi so siran a piyakambokhag iran so kimbaratmowaan ko Allah, go da siran makakdg sa ontol"
        },
        {
            "chapter": 10,
            "verse": 46,
            "text": "Na amay ka pakiilay Ami rka so sabaad ko ididiyandi Ami kiran (a siksa), - odi na tangann Ami ska, na sii siran Rkami bo phakandod: Oriyan iyan na so Allah i Saksi ko gi iran nggolaawlaan"
        },
        {
            "chapter": 10,
            "verse": 47,
            "text": "Na oman i pagtaw na adn sogo on: Na amay ka makawma so sogo kiran, na kokomn siran sa ontol, a siran na di siran kasalimbotan"
        },
        {
            "chapter": 10,
            "verse": 48,
            "text": "Na gi iran tharoon a: \"Anda dn angkai a diyandi, - o skano na mmamataan kano"
        },
        {
            "chapter": 10,
            "verse": 49,
            "text": "Tharoang ka a: \"Da a mipapaar akn a rk o ginawa ko a kabinasa, ago da a ompiya inonta sa kabaya o Allah. Adn a rk o oman i pagtaw a taalik: Na igira miyakaoma so taalik kiran, na di iran khisndod sa isa ka oras, go di iran khaktng"
        },
        {
            "chapter": 10,
            "verse": 50,
            "text": "Tharoang ka: \"Ay gda iyo, amay ka makatalingoma rkano so siksa Iyan ko gagawii, odi na dawndaw, antonaa pn i pnggagaanan on o manga rarata i ongar"
        },
        {
            "chapter": 10,
            "verse": 51,
            "text": "Ino a sa oriyan iyan na igira a miyakatana (so siksa) na pharatiyayaan iyo bo? Ino a imanto bo (i kapharatiyaya niyo) a sabnar a giyaya so pphagalokalokan niyo"
        },
        {
            "chapter": 10,
            "verse": 52,
            "text": "Oriyan iyan na tharoon ko siran a da pamaginontolan: \"Taami niyo so siksa a tatap! Da a imbalas rkano a rowar ko pinggalbk iyo"
        },
        {
            "chapter": 10,
            "verse": 53,
            "text": "Na pakiphanothol iran rka: \"Ino bnar skaniyan?\" Tharoang ka: \"Oway! Ibt ko Kadnan ko! ka mataan! aya a titho a bnar! na di niyo dn khapalagoyan"
        },
        {
            "chapter": 10,
            "verse": 54,
            "text": "Na opama ka mataan! a rk o oman i isa a ginawa, a da paginontolan, so nganin a zisii ko lopa (langon) na mataan! a iyaon iyan oto sa ginawa niyan: Na misoln iran so kazndit ko masa a kasandngi ran ko siksa: Na makokom siran sa ontol, a siran na di siran kasalimbotan"
        },
        {
            "chapter": 10,
            "verse": 55,
            "text": "Ba di mataan! a rk o Allah so nganin a zisii ko manga lagit ago so lopa? Ba di mataan! a so diyandi o Allah na bnar? Na ogaid na so kadaklan kiran na di iran katawan"
        },
        {
            "chapter": 10,
            "verse": 56,
            "text": "Skaniyan i pphangoyag go pzabap ko kapatay, go Ron kano phakandoda"
        },
        {
            "chapter": 10,
            "verse": 57,
            "text": "Hay manga manosiya, sabnar a adn a miyakaoma rkano a thoma a phoon ko Kadnan iyo, go bolong ko nganin a zisii ko manga rarb, go toroan, go limo ko miyamaratiyaya (a giya Qor´an aya)"
        },
        {
            "chapter": 10,
            "verse": 58,
            "text": "Tharoang ka a: \"Sabap ko gagaw o Allah, go sabap ko limo Iyan, na sabap roo na pakapipiyaa iran a ginawa iran:\" Ka giyoto i tomo, a di so pphanimoon iran"
        },
        {
            "chapter": 10,
            "verse": 59,
            "text": "Tharoang ka: \"Ay gda iyo ko initoron rkano o Allah a pagpr? Na biyaloy niyo to a haram go halal. Tharoang ka: Ba rkano inisogo o Allah, antawaa phagangkobn iyo so Allah"
        },
        {
            "chapter": 10,
            "verse": 60,
            "text": "Na antonaa i arangan o siran a iphagangkob iran ko Allah so kabokhag (ko khabolosan iran), ko alongan a qiyamah? Mataan! a so Allah na titho a Malai-gagaw ko manga manosiya, na ogaid na so kadaklan kiran na di siran phanalamat"
        },
        {
            "chapter": 10,
            "verse": 61,
            "text": "Na da a khatagoan rka a btad, go da a kaphangadian ka ko Qor´an, go da a mapnggalbk iyo a galbk, a ba di Skami i manga Saksi rkano ko masa a gii niyo ron kinggolalann. Na da a makaphagma ko Kadnan ka a timbang bo o kolpong sii ko lopa, go sii ko langit; go da a mayto a di giyoto go da a mala, a ba di matatago ko (Laoh Mahfodh a) kitab a mapayag"
        },
        {
            "chapter": 10,
            "verse": 62,
            "text": "Tanodan ka mataan! a so manga tabanga o Allah na da a pangandam iran, go di siran makamboko (ko alongan a mawri)"
        },
        {
            "chapter": 10,
            "verse": 63,
            "text": "Siran na miyamaratiyaya, go miyamananggila"
        },
        {
            "chapter": 10,
            "verse": 64,
            "text": "Bagian iran so mapiya a tothol, ko kawyagoyag ko doniya, go so akhirat: Di khasambian so manga katharo o Allah. Giyoto man na skaniyan so daag a mala"
        },
        {
            "chapter": 10,
            "verse": 65,
            "text": "Na oba ka mapakamboko o katharo iran: Mataan! a so mnang na rk o Allah langon: Skaniyan so Pphakan´g, a Matao"
        },
        {
            "chapter": 10,
            "verse": 66,
            "text": "Tanodan ka mataan! a rk o Allah so zisii ko manga langit go so zisii ko lopa. Na da ko phagonotan o siran a pphanongganoy siran sa salakaw ko Allah oba manga sakotowa (o Allah); da a phagonotan iran a rowar ko arangan, ka ba siran dn dii pangsar"
        },
        {
            "chapter": 10,
            "verse": 67,
            "text": "Skaniyan so miyadn rkano ko gagawii, ka ang kano ron pphakadkha, go so dawndaw a pphakabgay sa maliwanag. Mataan! a adn a matatago roo man a titho a manga tanda ko pagtaw a pphamamakin´g siran"
        },
        {
            "chapter": 10,
            "verse": 68,
            "text": "Pitharo iran a: \"Kominowa so Allah sa wata Iyan!\" Soti Skaniyan! Skaniyan na da a mapkhno Niyan! Rk Iyan so zisii ko manga langit go so zisii ko lopa. Da a karina niyo saya! Ino niyo gii tharoa makapantag ko Allah so di niyo katawan"
        },
        {
            "chapter": 10,
            "verse": 69,
            "text": "Tharoang ka a: \"Mataan! a siran a iphagangkob iran ko Allah so kabokhag na di siran makaslang sa maliwanag"
        },
        {
            "chapter": 10,
            "verse": 70,
            "text": "Matag sagad so kapphagintaw iran ko doniya! - oriyan iyan, na sii siran Rkami phakandod. Na oriyan iyan na pakitaaman Ami kiran so siksa a sangat sabap ko kiya ongkir iran"
        },
        {
            "chapter": 10,
            "verse": 71,
            "text": "Na pangadiing ka kiran (ya Mohammad) so totholan ko Noh. Gowani na pitharo iyan ko pagtaw niyan: \"Hay pagtaw akn, oba rkano mippnd so katatago akn rkano go so kapphakitadmi akn (rkano) ko manga ayat o Allah, na so bo so Allah i siyarigan ko. Na tkhsa niyo i pnggolawlaan iyo rakhs o ipphamanakoto niyo, oriyan iyan na di kakndongan rkano so pnggolawlaan iyo; na oriyan iyan na dansaln iyo rakn, sa di niyo rakn dn thaalika"
        },
        {
            "chapter": 10,
            "verse": 72,
            "text": "Na o talikhod kano, na da a piyangni akn rkano a sokay: da a sokay akn inonta so zisii ko Allah, na inisogo rakn a kabaloy akn a pd ko mimbabayorantang (ko Allah)"
        },
        {
            "chapter": 10,
            "verse": 73,
            "text": "Na piyakambokhag iran skaniyan, na siyabt Ami skaniyan, ago so manga pd iyan ko kapal, go biyaloy Ami siran a miyamakasambi (ko lopa), na inld Ami so siran a piyakambokhag iran so manga ayat Ami. Na pamimikiranang ka so miyambtad o kiya akiran ko piyamakaiktiyar (a da dn paratiyaya)"
        },
        {
            "chapter": 10,
            "verse": 74,
            "text": "Oriyan iyan na siyogoan Ami ko kiyaipos iyan sa manga sogo so pagtaw iran: Na minioma iran kiran so manga rarayag a karina, na da iran dn paratiyayaa so piyakambokhag iran gowani. Lagid aya a kapthotopi Ami ko manga poso a manga malawani"
        },
        {
            "chapter": 10,
            "verse": 75,
            "text": "Oriyan iyan na siyogo Ami ko kiyaipos iran so Mosa ago so Haron ko Pir´awn ago so manga olowan ko pagtaw niyan rakhs o manga tanda Ami. Na ba siran dn mimaratabat: Go miyabaloy siran a pagtaw a manga baradosa"
        },
        {
            "chapter": 10,
            "verse": 76,
            "text": "Na kagiya a makawma kiran so bnar a phoon ko hadapan Ami, na pitharo iran: \"Mataan aya! a titho a balik mata a mapayag"
        },
        {
            "chapter": 10,
            "verse": 77,
            "text": "Pitharo o Mosa: \"Ino niyo gii tharoa ko bnar ko wakto a kiyapakawma niyan rkano (i balik mata)? Ino, balik mata ini? Na di phakaslang sa maliwanag so manga balik mata"
        },
        {
            "chapter": 10,
            "verse": 78,
            "text": "Pitharo iran: \"Ba aya kiyapakatalingomang ka rkami na phakiawaan ka rkami so kpit a miyatoon ami ron so manga loks ami, go an iyo makowa a dowa so kapaar ko lopa? Na di ami skano pharatiyayaan"
        },
        {
            "chapter": 10,
            "verse": 79,
            "text": "Na pitharo o Pir´awn a: \"Wita niyo rakn so langowan o balik mata a mapasang"
        },
        {
            "chapter": 10,
            "verse": 80,
            "text": "Na kagiya a makawma so manga balik mata, na pitharo kiran o Mosa: \"Ithogn iyo i ipagithog iyo"
        },
        {
            "chapter": 10,
            "verse": 81,
            "text": "Na kagiya a mithog siran, na pitharo o Mosa a: \"So minitalingoma niyo na balik mata: Mataan! a so Allah na phrataan Iyan dn oto: Mataan! a so Allah na di Niyan pakaphamtsn so galbk o pphamaminasa"
        },
        {
            "chapter": 10,
            "verse": 82,
            "text": "Na thanton o Allah so bnar sabap ko manga katharo Iyan, apiya miyagowad so manga rarata i ongar"
        },
        {
            "chapter": 10,
            "verse": 83,
            "text": "Na da a miyamaratiyaya ko Mosa a rowar ko moriyataw a sabala ko pagtaw (o Pir´awn), makapantag sa kalk ko Pir´awn ago so manga nakoda kiran, sa ba niyan siran pangarasii; na mataan! a so Pir´awn na titho a mangangarasi ko lopa, go mataan! a skaniyan na pd dn ko manga malawani"
        },
        {
            "chapter": 10,
            "verse": 84,
            "text": "Na pitharo o Mosa: \"Hay pagtaw akn! o skano na piyaratiyaya niyo so Allah, na skaniyan bo i sarigi niyo o skano na mbabayorantang kano"
        },
        {
            "chapter": 10,
            "verse": 85,
            "text": "Na pitharo iran a: \"So Allah i siyarigan ami. Kadnan ami, di kaming Ka mbaloya a pangangarasiyan o pagtaw a manga darowaka"
        },
        {
            "chapter": 10,
            "verse": 86,
            "text": "Go sabap ko limoo Ka na pokasa kaming Ka ko pagtaw a miyamangongkir"
        },
        {
            "chapter": 10,
            "verse": 87,
            "text": "Na iniilaham Ami ko Mosa ago so pagari niyan a: \"Mbaal kano sa rk o pagtaw niyo sa manga walay sa Misir, go tagoi niyo so manga walay niyo sa gii zambayangan, go pamayandgn iyo so sambayang: Na pphamanotholing ka sa mapiya so miyamaratiyaya"
        },
        {
            "chapter": 10,
            "verse": 88,
            "text": "Na pitharo o Mosa: \"Kadnan ami, mataan! a Ska na bigan Ka so Pir´awn go so manga olowan ko pagtaw niyan sa parahiyasan go manga tamok ko kawyagoyag ko doniya, Kadnan ami! kagiya a mapphakasilay ran (so manga manosiya) phoon ko lalan Ka; Kadnan ami! Na ilangang Ka so manga tamok iran, go pakatgasang Ka so manga poso iran, ka di siran pharatiyaya taman sa di iran kasandngan so siksa a malipds"
        },
        {
            "chapter": 10,
            "verse": 89,
            "text": "Pitharo (o Allah) a: \"Sabnar a tiyarima so pangni niyo a dowa! Na paginontolan kano go di niyo khdga so lalan o siran a da a manga mlng iran"
        },
        {
            "chapter": 10,
            "verse": 90,
            "text": "Na piyakaripag Ami so manga moriyataw o Israil ko kalodan: Na siyaloba siran o Pir´awn ago so manga tantara iyan sa kapangakowala ago kapangarasi; taman sa kagiya a raotn skaniyan o kald, na miyatharo iyan a: \"Piyaratiyaya ko a mataan aya! a da a tohan a inonta so piyaratiyaya skaniyan o manga moriyataw o Israil: Go sakn na pd ko mimbabayorantang (ko Allah)"
        },
        {
            "chapter": 10,
            "verse": 91,
            "text": "(Pitharo on:) \"Ino a imanto bo (i kapharatiyayang ka)! a sabnar a somiyangka ka gowani? Go miyabaloy ka a pd ko miyamaminasa"
        },
        {
            "chapter": 10,
            "verse": 92,
            "text": "Na sa alongan nai na zabtn Ami ska sa sobo so lawas ka, ka angka mabaloy a tanda o taw a phakasalono rka!.\" Na mataan! a madakl ko manga manosiya a so manga tanda Ami na titho a pakalilipatan iran"
        },
        {
            "chapter": 10,
            "verse": 93,
            "text": "Na sabnsabnar a piyakapagingd Ami so manga moriyataw o Israil ko phagingdan a mapiya, go rinizkhiyan Ami siran sa manga pipiya: Na da siran zoransorang taman ko kiyapakawma kiran o katao. Mataan! a so Kadnan ka na khokomn Iyan siran sa alongan a qiyamah ko da iran pagayonayoni"
        },
        {
            "chapter": 10,
            "verse": 94,
            "text": "Na oba ka zasangka ko initoron Ami rka (ya Mohammad), na izaing ka so pphamangadi ko kitab a miyaonaan ka: Sabnsabnar a miyakaoma rka so bnar a phoon ko Kadnan ka: Na oba ka mabaloy a pd ko pkhakadowadowaan"
        },
        {
            "chapter": 10,
            "verse": 95,
            "text": "Go oba ka mabaloy a pd ko siran a piyakambokhag iran so manga ayat o Allah, ka mabaloy ka a pd ko miyangalologi"
        },
        {
            "chapter": 10,
            "verse": 96,
            "text": "Mataan! a siran a miyatangkd kiran so katharo o Kadnan ka na di siran pharatiyaya"
        },
        {
            "chapter": 10,
            "verse": 97,
            "text": "Apiya pn makawma kiran so langowan o tanda, taman sa di iran kasandngan so siksa a malipds"
        },
        {
            "chapter": 10,
            "verse": 98,
            "text": "Na ino a da a miyaadn a phagingd a miyaratiyaya, (ko kiya ilaya iran ko siksa), - na miyakanggay ron a gona so paratiyaya niyan, - a rowar ko pagtaw o Yonos? Na kagiya a maratiyaya siran, na piyokas Ami kiran so siksa a kapakarondan ko kawyagoyag ko doniya, na piyakasawit Ami siran ko kapagintaw taman ko wakto (o kapatay)"
        },
        {
            "chapter": 10,
            "verse": 99,
            "text": "Na o kabaya o Kadnan ka, na mataan! a makaparatiyaya so taw ko lopa, - sa tanan siran langon. Bang ka khatgl so manga manosiya, taman sa mabaloy siran a miyamaratiyaya"
        },
        {
            "chapter": 10,
            "verse": 100,
            "text": "Na di phaarn o baraniyawa so kapakaparatiyaya niyan, inonta o sabap sa idin o Allah, na iznggay Niyan so siksa ko siran a da a manga sabot iran"
        },
        {
            "chapter": 10,
            "verse": 101,
            "text": "Tharoang ka a: \"Pamimikirana niyo so matatago ko manga langit ago so lopa; na di phakanggay a gona so manga ayat go so pphamakaiktiyar ko pagtaw a di phamaratiyaya"
        },
        {
            "chapter": 10,
            "verse": 102,
            "text": "Na ba adn a pnayawn iran a rowar ko lagid o manga gawii o siran a miyangaiipos ko miyaonaan iran? Tharoang ka a: \"Nanayaw kano ka mataan! a sakn na pd iyo a pd ko khinanayaw"
        },
        {
            "chapter": 10,
            "verse": 103,
            "text": "Oriyan iyan na pzabtn Ami so manga sogo Ami ago so miyamaratiyaya: Lagid aya a kabnar Rkami a kasabta mi ko miyamaratiyaya"
        },
        {
            "chapter": 10,
            "verse": 104,
            "text": "Tharoang ka: \"Hay manga manosiya, oba kano zasangka ko okit akn, na di akn pzoasoatn so gii niyo zoasoatn, a salakaw ko Allah! Na ogaid na aya pzoasoatn ko na so Allah a so pthangan ko manga niyawa niyo: - go inisogo akn a mabaloy ako a pd ko miyamaratiyaya"
        },
        {
            "chapter": 10,
            "verse": 105,
            "text": "Go (pitharo rakn a:) ´Pakaantapang ka so hadap ka ko okit a makaoontol, go di ka thapi ko manga pananakoto´"
        },
        {
            "chapter": 10,
            "verse": 106,
            "text": "Go ding ka phanongganoya a salakaw ko Allah so di rka phakaompiya, go di rka phakabinasa: Na o nggolawlaang ka, na mataan! a ska samawto na pd ko manga darowaka"
        },
        {
            "chapter": 10,
            "verse": 107,
            "text": "Na o sogati ka o Allah sa morala, na da a phakapokas on a rowar Rkaniyan: Na o pakaantapi ka Niyan sa mapiya, na da a phakarn ko gagaw Niyan: Izogat Iyan oto ko taw a kabaya Iyan ko manga oripn Iyan. Na Skaniyan so Manapi, a Makalimoon"
        },
        {
            "chapter": 10,
            "verse": 108,
            "text": "Tharoang ka: \"Hay manga manosiya, sabnar a miyakaoma rkano so bnar a phoon ko Kadnan niyo! Na sadn sa taw a komdg ko ontol, na khatoro sa rk bo o ginawa niyan; na sadn sa taw a somilay, - na phakasilay sa sii bo phakatana rkaniyan: Na kna a ba kano rakn pakiaakon"
        },
        {
            "chapter": 10,
            "verse": 109,
            "text": "Na onoting ka so iphagilaham rka, go phantang ka, taman sa komokom so Allah: Ka Skaniyan i taralbi a mapiya ko manga kokoman"
        },
        {
            "chapter": 11,
            "verse": 1,
            "text": "Alif, Lam, Ra. (so Allah i Matao ko paka-aantapan Iyan on). (Giyai na) Kitab a pimbaibaitan so manga ayat on, oriyan iyan na piyagosay a phoon ko hadapan o (Allah a) Mawngangn, a Kaip"
        },
        {
            "chapter": 11,
            "verse": 2,
            "text": "Sa da a pzoasoata niyo a inonta so Allah. \"Mataan! a sakn na phoon Rkaniyan a pphamakaiktiyar rkano go pphamanothol sa mapiya"
        },
        {
            "chapter": 11,
            "verse": 3,
            "text": "Go pangni kano sa maap ko Kadnan iyo, oriyan iyan na thawbat kano sii Rkaniyan; ka pakasawitn kano Niyan sa kapagintaw a mapiya, taman ko taalik a miyapnto, go imbgay Niyan ko oman i adn a millbi niyan so millbi niyan! Na o talikhod kano, na mataan! a sakn na ikhalk akn skano ko siksa ko alongan a mala (a so alongan a qiyamah)"
        },
        {
            "chapter": 11,
            "verse": 4,
            "text": "Sii ko Allah so khandodan iyo, na Skaniyan sii ko langowan taman na Gaos Iyan"
        },
        {
            "chapter": 11,
            "verse": 5,
            "text": "Tanodan! ka mataan! a siran na pag-unsn iran ko manga rarb iran, ka pphagmaan iran on; tanodan! ka so wakto a kizasalikombongn iran ko manga nditarn iran, na katawan (o Allah) so isosoln iran, go so papayagn iran: Mataan! a Skaniyan na katawan Iyan so zisii ko manga rarb"
        }
    ]
}