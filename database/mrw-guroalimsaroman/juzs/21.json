{
    "juzs": [
        {
            "chapter": 29,
            "verse": 46,
            "text": "Na di kano pakipphapawala ko tiyoronan sa kitab, inonta o so skaniyan na lbi a mapiya, liyo bo ko siran a da kiran pamaginontolan: Go tharoa niyo a: \"Piyaratiyaya mi so initoron rkami go so initoron rkano (a kitab); go so Tohan ami go Tohan iyo na Isaysa; go skami na Ron kami mbabayorantang"
        },
        {
            "chapter": 29,
            "verse": 47,
            "text": "Na lagid aya man a kinitoronn Ami rka ko kitab. Na siran a inibgay Ami kiran so kitab na paparatiyayaan iran oto, na adn a pd ko siran aya a taw a miyamaratiyaya on: Na da a somasangka ko manga ayat Ami a rowar ko manga kafir"
        },
        {
            "chapter": 29,
            "verse": 48,
            "text": "Kna a ba adn a pkhabatiya aka ko onaan aya a kitab, go kna a bang ka pkhisorat skaniyan a gii nggolalan ko kawanan ka: Ka samawto na mataan a kaparampangan so gii nggagalbk sa ribat"
        },
        {
            "chapter": 29,
            "verse": 49,
            "text": "Kna, ka skaniyan na manga ayat a manga rarayag a zisii ko manga rarb o siran a piyamgan ko katao: Na da a somasangka ko manga ayat Ami a rowar ko manga darowaka"
        },
        {
            "chapter": 29,
            "verse": 50,
            "text": "Na pitharo iran a: \"Ino a da a initoron on a manga tanda a phoon ko Kadnan iyan? Tharoang ka a: So manga tanda na sii bo phoon ko Allah: Na sakn na matag pphamakaiktiyar a mapayag"
        },
        {
            "chapter": 29,
            "verse": 51,
            "text": "Ba kiran da makatarotop so mataan a kinitoronn Ami rka ko kitab a pkhabatiya kiran? Mataan! a adn a matatago roo man a titho a limo go pananadm a bagian o pagtaw a mapaparatiyaya"
        },
        {
            "chapter": 29,
            "verse": 52,
            "text": "Tharoang ka (hay Mohammad) a: \"Miyakatarotop so Allah ko lt akn ago so lt iyo a saksi: Katawan Iyan so zisii ko manga langit ago so lopa. Na so siran a piyaratiyaya iran so ribat go inongkir iran so Allah, na siran man na siran so manga logi"
        },
        {
            "chapter": 29,
            "verse": 53,
            "text": "Na pphangnin iran rka a kagaan o siksa: Na o da so taalik a miyapnto, na makawma kiran dn so siksa: Na makatalingoma kiran dn a mitalmba, a siran na di iran maiin´ngka"
        },
        {
            "chapter": 29,
            "verse": 54,
            "text": "Pphangnin iran rka a: Kagaan o siksa a mataan! a so naraka Jahannam na sabnar a katatangkalan iyan so manga kafir"
        },
        {
            "chapter": 29,
            "verse": 55,
            "text": "Sii ko gawii a mibongkos kiran so siksa phoon ko kaporoan iran go phoon ko kababaan o manga a´i ran, na tharoon Iyan: \"Taami niyo so pinggolawla niyo"
        },
        {
            "chapter": 29,
            "verse": 56,
            "text": "Hay manga oripn Ko a so miyamaratiyaya, mataan! a so lopa Akn na mawlad: Na Sakn bo i simbaa niyo"
        },
        {
            "chapter": 29,
            "verse": 57,
            "text": "Oman i baraniyawa na phakataam ko kapatay: Oriyan iyan na sii kano Rkami phakandoda"
        },
        {
            "chapter": 29,
            "verse": 58,
            "text": "Na so siran a miyamaratiyaya, go pinggalbk iran so manga pipiya, na mataan a pakapphantawn Ami siran dn ko sorga, - a manga darpa a manga poporo a pphamangondas ko kababaan iyan so manga lawasayg, - makakakal siran on, sayana a mapiya a balas ko miyamagamal (sa mapiya)"
        },
        {
            "chapter": 29,
            "verse": 59,
            "text": "A siran na miphantang siran, go so bo so Kadnan iran i sasarigan iran"
        },
        {
            "chapter": 29,
            "verse": 60,
            "text": "Na madakl a baraniyawa a di phakaawid sa pagpr on: Na so Allah i pphagpr on, go (pphagpr) rkano: Na Skaniyan so Pphakan´g, a Matao"
        },
        {
            "chapter": 29,
            "verse": 61,
            "text": "Na ibt o izaan ka kiran, o antawaa i miyadn ko manga langit ago so lopa, go piyakaphasiyonot iyan so alongan go so olan? Na mataan a ptharoon iran dn a: \"So Allah. Na andamanaya i kapthalikhod iran"
        },
        {
            "chapter": 29,
            "verse": 62,
            "text": "So Allah na pphakawladn Iyan so riskhi ko taw a kabaya Iyan ko manga oripn Iyan; go pphakasimpitn Iyan rkaniyan; mataan! a so Allah sii ko langowan taman na katawan Iyan"
        },
        {
            "chapter": 29,
            "verse": 63,
            "text": "Na ibt o izaan ka kiran, o antawaa i tomiyoron, phoon ko kawang, ko ig, na inioyag Iyan oto ko lopa ko oriyan o kiyapatay niyan? Na mataan a ptharoon iran dn a: \"So Allah!\" tharoang ka: \"So podi na rk o Allah! Kna, ka so kadaklan kiran na di siran pnggdagda"
        },
        {
            "chapter": 29,
            "verse": 64,
            "text": "Na da ko ungkai a kawyagoyag ko doniya inonta na karimbaran go katmbangan; na mataan! a so ingd a mawri na titho a skaniyan i kawyagoyag, o siran na katawi ran"
        },
        {
            "chapter": 29,
            "verse": 65,
            "text": "Na igira a miyakada siran ko kapal, na mangni siran ko Allah, sa totolabosn iran Rkaniyan so okit ko kapagintaw; na kagiya a sabtn Iyan siran a iraot siran ko kalopaan, na samawto na siran na pphanakoto siran"
        },
        {
            "chapter": 29,
            "verse": 66,
            "text": "Ka kagiya a phagongkirn iran so inibgay Ami kiran, go kagiya a masosonor siran! Na katokawan iran dn"
        },
        {
            "chapter": 29,
            "verse": 67,
            "text": "Ba iran da maylay a mataan! a Skami na sominggay Kami sa lindonga, a panarigan, na pphanikhmn so manga manosiya ko mliliyota kiran? Ba so ribat i pharatiyayaan iran, na so limo o Allah na phagongkirn iran"
        },
        {
            "chapter": 29,
            "verse": 68,
            "text": "Na ba adn a taw a makalbi a darowaka ko taw a inangkob iyan so Allah sa kabokhag, odi na piyakambokhag iyan so bnar kagiya makawma on? Ba da a matatago ko naraka Jahannam a darpa a bagian o manga kafir"
        },
        {
            "chapter": 29,
            "verse": 69,
            "text": "Na so siran a miyamanagontaman makapantag Rkami, - na mataan a nggonanaon Ami siran dn ko manga okit Ami: Na mataan! a so Allah na pd dn o miphipiyapiya"
        },
        {
            "chapter": 30,
            "verse": 1,
            "text": "Alif, Lam, Mim. (so Allah i Matao ko paka-aantapan Iyan on)"
        },
        {
            "chapter": 30,
            "verse": 2,
            "text": "Tiyaban so pagtaw a Rom"
        },
        {
            "chapter": 30,
            "verse": 3,
            "text": "Sii ko marani a lopa; na sii ko oriyan o kiyatabana kiran, na phakataban siran dn"
        },
        {
            "chapter": 30,
            "verse": 4,
            "text": "Sii ko mamakapira ragon. Rk o Allah so miyanggolawla paganay, ago so khawri: Na sa alongan oto na khababaya so miyamaratiyaya"
        },
        {
            "chapter": 30,
            "verse": 5,
            "text": "Sabap ko tabang o Allah, thabangan Iyan so taw a kabaya Iyan, Skaniyan so Mabagr, a Makalimoon"
        },
        {
            "chapter": 30,
            "verse": 6,
            "text": "Diyandi o Allah. Di pndorat so Allah ko diyandi Iyan: Na ogaid na so kadaklan ko manga manosiya na di iran katawan"
        },
        {
            "chapter": 30,
            "verse": 7,
            "text": "Katawan Iyan so mapapayag ko kawyagoyag sa doniya a: Siran na so akhirat na siran na di iran maiin´ngka"
        },
        {
            "chapter": 30,
            "verse": 8,
            "text": "Ba iran da pamimikirana sii ko manga ginawa iran? A da ko kiyaadna o Allah ko manga langit ago so lopa, go so nganin a pagltan a dowanan: Inonta na sii ko bnar, go so taalik a miyapnto; na mataan! a madakl ko manga manosiya a so kithoonaan ko Kadnan iran na titho a oongkirn iran"
        },
        {
            "chapter": 30,
            "verse": 9,
            "text": "Ba siran da lalakaw ko lopa, ka an iran mapagilaylay o antonaa i miyambtad o kiya akiran ko siran a miyaonaan iran? Aya btad iran na tanto a mala a di siran i bagr: Go pindado iran so lopa, go pimbabalayan iran oto sa madakl a di so kiyambalay iran on: Go minioma kiran o manga sogo kiran so manga rarayag a karina; na da ko btad o Allah i ba Niyan siran pzalimboti. Na ogaid na aya btad iran na so manga ginawa iran na pzalimbotan iran"
        },
        {
            "chapter": 30,
            "verse": 10,
            "text": "Oriyan iyan na aya dn a khabolosan o siran a minggagalbk sa marata, na so marata; sa kiyapakambokhaga iran ko manga ayat o Allah, go miyabaloy siran a gi iran oto pagizawiza on"
        },
        {
            "chapter": 30,
            "verse": 11,
            "text": "So Allah i pphanagipoon (mangadn) ko manga kaadn oriyan iyan na khasoy Niyan (madn ko akhirat); oriyan iyan na Ron kano phakandoda"
        },
        {
            "chapter": 30,
            "verse": 12,
            "text": "Na sii ko gawii a kapaka tindg o bangkit, na kadaan sa panginam so manga baradosa"
        },
        {
            "chapter": 30,
            "verse": 13,
            "text": "Go da a mabaloy a bagian iran ko ipphamanakoto iran a mamakaogop, go mabaloy siran a so ipphamanakoto iran na ongkirn iran"
        },
        {
            "chapter": 30,
            "verse": 14,
            "text": "Go sii ko gawii a kapaka tindg o bangkit, na sa alongan oto na makamblablag siran"
        },
        {
            "chapter": 30,
            "verse": 15,
            "text": "Na so siran a miyamaratiyaya, go pinggalbk iran so manga pipiya, na siran i khatago ko sorga a kokormatn siran"
        },
        {
            "chapter": 30,
            "verse": 16,
            "text": "Na so siran a miyamangongkir go piyakambokhag iran so manga ayat Ami ago so kitmo ko akhirat, na siran man i khatago ko siksa a phamakadarpaan siran on"
        },
        {
            "chapter": 30,
            "verse": 17,
            "text": "Na phodipodia niyo so Allah, ko masa a kagabii rkano, go so masa a kapita i rkano"
        },
        {
            "chapter": 30,
            "verse": 18,
            "text": "Na rk Iyan so podi, sii ko manga langit ago so lopa; go so kagabigabi go so masa a kaplohor iyo"
        },
        {
            "chapter": 30,
            "verse": 19,
            "text": "Pphakagmawn Iyan so oyagoyag a phoon ko miyatay, go pphakagmawn Iyan so miyatay phoon ko oyagoyag, go phagoyagn Iyan so lopa ko oriyan o kiyapatay niyan: Na lagid oto man a kaphakagmawa rkano (phoon ko manga kobor)"
        },
        {
            "chapter": 30,
            "verse": 20,
            "text": "Na pd ko manga tanda Iyan, a kiya adna Niyan rkano a phoon sa botha; oriyan iyan na samawto na skano na manosiya a khipapayapat"
        },
        {
            "chapter": 30,
            "verse": 21,
            "text": "Go pd ko manga tanda Iyan, a inadnan kano Niyan a phoon ko manga ginawa niyo, sa manga darodopa, ka ang kano mapaparo sii rkaniyan, go singgayan Iyan so lt iyo sa kabaya ago limo: Mataan! a adn a matatago roo man a titho a manga tanda ko pagtaw a pphamimikiran nn iran"
        },
        {
            "chapter": 30,
            "verse": 22,
            "text": "Go pd ko manga tanda Iyan, a kiya adna Niyan ko manga langit ago so lopa, go so kambidabida o manga basa niyo go so manga warna niyo: Mataan! a adn a matatago roo man a titho a manga tanda ko manga tatao"
        },
        {
            "chapter": 30,
            "verse": 23,
            "text": "Go pd ko manga tanda Iyan, so torog iyo ko gagawii ago so dawndaw, go so kapphlolobaa niyo ko kakawasaan Iyan: Mataan! a adn a matatago roo man a titho a manga tanda ko pagtaw a pphamamakin´g siran"
        },
        {
            "chapter": 30,
            "verse": 24,
            "text": "Go pd ko manga tanda Iyan, a pphakiilay Niyan rkano so kilat, sa kalk ago inam, go ipthoron Iyan a phoon ko kawang so ig o oran na phagoyagn Iyan sa sabap rkaniyan so lopa ko oriyan o kiyapatay niyan: Mataan! a adn a matatago roo man a titho a manga tanda ko pagtaw a pnggdagdaan iran"
        },
        {
            "chapter": 30,
            "verse": 25,
            "text": "Go pd ko manga tanda Iyan, a kapakatitindg o langit ago so lopa sa sabap sa sogoan Iyan: Oriyan iyan na amay ko tawagn kano Niyan, sa isa a pananawag, phoon ko lopa, na samawto na skano na mamakagmaw kano (phoon ko manga kobor iyo)"
        },
        {
            "chapter": 30,
            "verse": 26,
            "text": "Na rk Iyan so zisii ko manga langit go so lopa: Tanan on makaphapasiyonot"
        },
        {
            "chapter": 30,
            "verse": 27,
            "text": "Go Skaniyan so pphanagipoon (mangadn) ko manga kaadn; oriyan iyan na khasoy Niyan (madn ko akhirat); na giyoto na tanto a malbod sii Rkaniyan. Go rk Iyan so btad a maporo sii ko manga langit ago so lopa: Go Skaniyan so Mabagr, a Mawngangn"
        },
        {
            "chapter": 30,
            "verse": 28,
            "text": "Mimbaal rkano sa ibarat a phoon ko manga ginawa niyo: Ba adn a rk iyo a pd ko miyakhapaar o manga tangan iyo a khipakatotompok ko pagpr Ami rkano? Na skano na mlagilagid On, na ipkhalk iyo siran lagid o kipkhalkn iyo ko manga ginawa niyo? Lagid aya a gii Ami kazmpada magosay ko manga tanda ko pagtaw a phnggdagdaan iran"
        },
        {
            "chapter": 30,
            "verse": 29,
            "text": "Kna, ka aya inonotan o siran a minggogolawla sa ribat na so manga kabaya iran a kna a ba katao. Na antawaa i makatoro ko taw a diyadag o Allah! Go da a bagian iran a phamakatabang"
        },
        {
            "chapter": 30,
            "verse": 30,
            "text": "Na pakambatangang ka so hadap ka ko agama a: Zasalimbotawang ka. Okit a kiyapangadn o Allah a: So inadn Iyan so manga manosiya sii Rkaniyan. Da a kasambi ko kiyapangadn o Allah: Giyoto man i okit a ontol, na ogaid na so kadaklan ko manga manosiya na di iran katawan"
        },
        {
            "chapter": 30,
            "verse": 31,
            "text": "Sa sangor kano sii Rkaniyan, go onoti niyo Skaniyan, go pamayandgn iyo so sambayang, go oba kano mabaloy a pd ko manga pananakoto"
        },
        {
            "chapter": 30,
            "verse": 32,
            "text": "A siran so pimbaabaad iran so okit iran, go miyabaloy siran a mithitindga; - oman i isa ka sagorompong na so zisii kiran (a kpit) na pkhababayaan iran"
        },
        {
            "chapter": 30,
            "verse": 33,
            "text": "Na igira a miyasogat so manga manosiya a morala, na mangni siran ko Kadnan iran, a mbabalingan siran On: Oriyan iyan na igira a piyakataam Iyan siran sa phoon Rkaniyan a limo, na samawto na so isa ka sagorompong kiran na so Kadnan iran na pphakisakotowan iran"
        },
        {
            "chapter": 30,
            "verse": 34,
            "text": "Ka phagongkirn iran so inibgay Ami kiran. Na sawiti niyo (so doniya); ka katokawan iyo bo"
        },
        {
            "chapter": 30,
            "verse": 35,
            "text": "Ba adn a initoron Ami kiran a katantowan, na Skaniyan i gii tharo ko nganin a siran na ipzakoto iran on"
        },
        {
            "chapter": 30,
            "verse": 36,
            "text": "Na igira a piyakataam Ami so manosiya sa limo, na mababaya siran sa sabap rkaniyan: Na o masogat siran a marata sabap ko miniona a galbk o manga lima iran, na samawto na siran na pkhadaan siran sa panginam"
        },
        {
            "chapter": 30,
            "verse": 37,
            "text": "Ba iran da maylay a mataan! a so Allah na pphakawladn Iyan so riskhi ko taw a kabaya Iyan, go pphakasimpitn Iyan? Mataan! a adn a matatago roo man a titho a manga tanda ko pagtaw a khipaparatiyaya"
        },
        {
            "chapter": 30,
            "verse": 38,
            "text": "Na bgan ka ko tonganay so kabnar iyan, go so miskin, go so gii mlayalayag a maka khakadiyat a miyakawang sa lalan. Giyoto man i lbi a mapiya a bagian o siran a kabaya iran so balas o Allah; na siran man na siran i phamakadaag"
        },
        {
            "chapter": 30,
            "verse": 39,
            "text": "Na sadn sa ipammgay niyo a phoon sa kapakaisg, ka an makaysg ko manga tamok o manga manosiya, na di phakaysg sii ko Allah: Na sadn sa ipammgay niyo a phoon sa pangalinggagaw a kabaya iyo ko balas o Allah, na siran man na siran i gii thaktakp"
        },
        {
            "chapter": 30,
            "verse": 40,
            "text": "So Allah so miyadn rkano: Oriyan iyan na riniskhiyan kano Niyan; oriyan iyan na phatayn kano Niyan; oriyan iyan na pagoyagn kano Niyan (ko alongan a qiyamah). Ba adn a pd ko ipphamanakoto niyo a makapnggolawla roo sa mayto bo? Soti Skaniyan! go Maporo a ka-aawat Iyan ko ipphanakoto iran"
        },
        {
            "chapter": 30,
            "verse": 41,
            "text": "Miyapayag so kabinasa ko kalopaan ago so kalodan sa sabap, ko pinggalbk o manga lima o manga manosiya (a kandarowaka), ka phakitaaman Iyan kiran so (karata o) sabaad ko pinggolawla iran: ka an siran makambalingan (ko ontol)"
        },
        {
            "chapter": 30,
            "verse": 42,
            "text": "Tharoang ka a: \"Ndalakaw kano ko lopa na pagilaylaya niyo o antonaa i miyambtad o kiya akiran ko siran a miyaona: Miyabaloy so kadaklan kiran a manga pananakoto"
        },
        {
            "chapter": 30,
            "verse": 43,
            "text": "Na antapn ka so hadap ka ko agama ontol, ko dapn so kapakatalingoma o gawii a da a makarn on phoon ko Allah: Sa alongan oto na makasznggaya siran"
        },
        {
            "chapter": 30,
            "verse": 44,
            "text": "Sa taw a mongkir na phakatana on so kiyaongkir iyan: Na sa taw a nggalbk sa mapiya na bagian o manga ginawa iran a pkhatibaba iran a dkhai"
        },
        {
            "chapter": 30,
            "verse": 45,
            "text": "Ka mbalasan Iyan so miyamaratiyaya, go pinggalbk iran so manga pipiya, ko kakawasaan Iyan. Mataan! a Skaniyan na di Niyan khababayaan so miyamangongkir"
        },
        {
            "chapter": 30,
            "verse": 46,
            "text": "Na pd ko manga tanda Iyan, a kapmbotawani Niyan ko manga ndo, a pphamalata (ko oran), go ang kano Niyan mapakataam ko limo Iyan, go an pphamakabthas so manga kapal sabap ko sogoan Iyan, go ang kano gii makambabanog ko kakawasaan Iyan: Go ang kano makapananalamat"
        },
        {
            "chapter": 30,
            "verse": 47,
            "text": "Na sabnsabnar a somiyogo Kami ko miyaonaan ka, sa manga sogo sii ko pagtaw iran; na miyakatalingoma siran kiran a rakhs o manga karina a manga rarayag: Na siniksa Ami so mimbabaradosa; na miyabaloy a kabnar Rkami so katabangi ko miyamaratiyaya"
        },
        {
            "chapter": 30,
            "verse": 48,
            "text": "So Allah so pphakasambr ko manga ndo, na pkhibayog iyan so gabon: Na pkhayatn Iyan ko kawang sa sadn sa kabaya Iyan, go pmbalowin Iyan skaniyan a pizagintas; na pkhaylaing ka so oran a pltos phoon ko pagltltan iyan: Na igira inisogat Iyan oto ko taw a kabaya Iyan ko manga oripn Iyan, na samawto na siran na pkhababaya siran"
        },
        {
            "chapter": 30,
            "verse": 49,
            "text": "Na mataan a miyabaloy siran ko da kiran on pn kitoronn ko onaan iyan a titho a khikaadaan sa panginam"
        },
        {
            "chapter": 30,
            "verse": 50,
            "text": "Na ilayang ka so rarad o limo o Allah! - o andamanaya i kaphagoyaga niyan ko lopa ko oriyan o kiyapatay niyan: Mataan! a giyoto man i titho a phangoyag ko miyamatay: Go Skaniyan sii ko langowan taman na Gaos Iyan"
        },
        {
            "chapter": 30,
            "verse": 51,
            "text": "Na ibt o sogo Kami sa ndo, na go iran maylay (so pangomaan) a makabinaning, - na itataros iran dn ko oriyan iyan a kaoongkir iran"
        },
        {
            "chapter": 30,
            "verse": 52,
            "text": "Na mataan! a ska na ding ka maphakin´g ko miyamatay, go ding ka maphakin´g ko manga bngl so panolon, igira a tominingr siran, a khitatalikhod"
        },
        {
            "chapter": 30,
            "verse": 53,
            "text": "Go da rka i bang ka manggonanao so manga bota sa kapokas iran ko kadadadag iran: da a maphakan´g ka a rowar ko taw a mapaparatiyaya ko manga ayat Ami, na siran na mbabayorantang siran"
        },
        {
            "chapter": 30,
            "verse": 54,
            "text": "So Allah so miyadn rkano phoon ko malmk, oriyan iyan na biyaloy Niyan a phoon ko oriyan o malmk a mabagr, oriyan iyan na biyaloy Niyan a phoon ko oriyan o mabagr a malmk, go kaloks. Phagadnn Iyan so kabaya Iyan, na Skaniyan so Matao, a Gaos"
        },
        {
            "chapter": 30,
            "verse": 55,
            "text": "Na sii ko gawii a kapakatindg o bangkit, na pzapa so manga baradosa sa da a minitarg iran (ko doniya) a salakaw ko isa ka oras: Lagid oto man a kiyabaloy ran a gii mbabaas sa kabokhag"
        },
        {
            "chapter": 30,
            "verse": 56,
            "text": "Na tharoon o siran a piyamgan ko katao, ago paratiyaya a: \"Sabnsabnar a miyakatarg kano sii ko kitab o Allah, sa taman ko gawii a kapangoyag, na giyai so gawii a kapangoyag: Na ogaid na skano na aya btad iyo na di niyo katawan"
        },
        {
            "chapter": 30,
            "verse": 57,
            "text": "Na sa alongan oto na di phakanggay a gona ko siran a mindadarowaka so dalina iran, go di siran pakaphangnin sa rila"
        },
        {
            "chapter": 30,
            "verse": 58,
            "text": "Na sabnsabnar a piyayag Ami ko manga manosiya, sangkai a Qor´an so oman i ibarat: Na ibt o katalingomaing ka siran sa tanda, na mataan a ptharoon dn o siran a da pamaratiyaya: \"Da´ ko skano inonta na manga ribat"
        },
        {
            "chapter": 30,
            "verse": 59,
            "text": "Lagid oto man a kappharkata o Allah ko manga poso o siran a di iran katawan"
        },
        {
            "chapter": 30,
            "verse": 60,
            "text": "Na phantang ka: Mataan! a so diyandi o Allah na bnar: Go oba ka mathitilakhap o siran a di khitotomangkd"
        },
        {
            "chapter": 31,
            "verse": 1,
            "text": "Alif, Lam, Mim. (so Allah i Matao ko paka-aantapan Iyan on)"
        },
        {
            "chapter": 31,
            "verse": 2,
            "text": "Giyaya na manga ayat ko kitab a katatagoan sa ongangn"
        },
        {
            "chapter": 31,
            "verse": 3,
            "text": "A toroan go limo ko miphipiyapiya"
        },
        {
            "chapter": 31,
            "verse": 4,
            "text": "A so ipphamayandg iran so sambayang, go pthonayn iran so zakat, go siran na so akhirat na siran na tatangkdn iran"
        },
        {
            "chapter": 31,
            "verse": 5,
            "text": "Siran man i thatakna ko toroan a phoon ko Kadnan iran; go siran man na siran i phamakadaag"
        },
        {
            "chapter": 31,
            "verse": 6,
            "text": "Na adn a pd ko manga manosiya, a taw a pphamasa sa katmbangan a tothol, ka an makadadag ko lalan o Allah, a kna a ba katao, go phagmbaalan iyan a kasandagan: Siran man na adn a bagian iran a siksa a phakahina"
        },
        {
            "chapter": 31,
            "verse": 7,
            "text": "Na igira a pphangadian on so manga ayat Ami, na tomalikhod, a mananakabor, lagid o ba niyan oto da man´g, lagid o ba kiyatagoan so mbala a tangila niyan sa kabngl: Na pphanotholang ka on so siksa a malipds"
        },
        {
            "chapter": 31,
            "verse": 8,
            "text": "Mataan! a so miyamaratiyaya, go pinggalbk iran so manga pipiya, na adn a bagian iran a manga sorga a pakalma"
        },
        {
            "chapter": 31,
            "verse": 9,
            "text": "Makakakal siran on. Diyandi o Allah a bnar: Na Skaniyan so Mabagr, a Mawngangn"
        },
        {
            "chapter": 31,
            "verse": 10,
            "text": "Inadn Iyan so manga langit a da a manga polaos a khaylay niyo skaniyan; go piyakabknan Iyan so lopa sa manga palaw, ka ang kano Niyan di pkhakaog; go iniparak Iyan on so oman i baraniyawa. Na piyakatoron Ami phoon ko kawang so ig a oran, na piyakatho Ami ron so oman i pizoson a mapiya"
        },
        {
            "chapter": 31,
            "verse": 11,
            "text": "Giyaya a inadn o Allah: Na pakiilay niyo rakn o antonaa i miyaadn o siran a salakaw Rkaniyan: Kna, ka so manga darowaka na matatago ko kadadag, a mapayag"
        },
        {
            "chapter": 31,
            "verse": 12,
            "text": "Na sabnsabnar a inibgay Ami ko Loqman so ongangn (na pitharo on a): \"Panalamat ka ko Allah\". Na sa taw a manalamat, na makaphanalamat sa rk bo o ginawa niyan: Na sa taw a mongkir, na mataan! a so Allah na Angkos, a Pphodin"
        },
        {
            "chapter": 31,
            "verse": 13,
            "text": "Na gowani na pitharo o Loqman ko wata iyan, a skaniyan na pphangthomaan iyan: \"Hay ikaritan ko, ding ka zakoton so Allah: Mataan! a so kapanakoto na titho a kandarowaka, a lbi a mala"
        },
        {
            "chapter": 31,
            "verse": 14,
            "text": "Na piyanginsana Mi ko manosiya so mbala a loks iyan: Kiyaawidan skaniyan o ina iyan ko kalmk, a maliliyawaw ko isa a kalmk: Go miyakagnk somoso ko sold a dowa ragon: \"Panalamat ka Rakn ago so mbala a loks ka: Sii Rakn so khabolosan"
        },
        {
            "chapter": 31,
            "verse": 15,
            "text": "Na oba ka iran mbaasa sa kisakoton ka Rakn ko da a rk kawn a katao, na ding ka siran pagonoti; go pakipagpda ka kiran sii ko doniya sa adat a mapiya; na kdg ka ko lalan o taw a mimbalingan sii Rakn: Oriyan iyan na sii Rakn so khandodan iyo, na phanotholn Ko rkano so pinggolawla niyo"
        },
        {
            "chapter": 31,
            "verse": 16,
            "text": "(Pitharo o Loqman:) \"Hay ikaritan ko, mataan aya! a o adn a maadn (a amal) a timbang o od a hardal, na matago sii ko lakongan, odi na sii ko manga langit, odi na sii ko lopa, na ithalingoma skaniyan o Allah: Mataan! a so Allah na Lambasi-katao, a Kaip"
        },
        {
            "chapter": 31,
            "verse": 17,
            "text": "Hay ikaritang ko, pamayandgn ka so sambayang, go sogo on ka so mapiya, go saparn ka so marata: Go phantang ka ko apiya antonaa i minisogat rka; mata an! a giyoto man na pd ko maylot a manga sogoan"
        },
        {
            "chapter": 31,
            "verse": 18,
            "text": "Go ding ka thangkiriin so bias ka ko manga manosiya (sa kapanakabor), go di ka plalakaw ko lopa a mangangandag; mataan! a so Allah na di Niyan khabayaan so oman i takabor, a masalibantog"
        },
        {
            "chapter": 31,
            "verse": 19,
            "text": "Go zokoding ka so kaplalakawng ka, go pakainayang ka so sowarang ka; mataan! a aya piyakagowagowad ko manga sowara na sabnar a so sowara kimar"
        },
        {
            "chapter": 31,
            "verse": 20,
            "text": "Ba niyo da maylay a mataan! a so Allah na piyakaphasiyonot Iyan rkano so nganin a zisii ko manga langit ago so zisii ko lopa, go siyamporna Iyan rkano so manga limo Iyan sa mapayag, go masoln? Na adn a pd ko manga manosiya a gii makiphapawala makapantag ko Allah, a kna a ba katao, go di toroan, go di kitab a miyakabgay sa sindaw"
        },
        {
            "chapter": 31,
            "verse": 21,
            "text": "Na igira a pitharo kiran a: Kdga niyo so initoron o Allah, na tharoon iran a: \"Kna, ka aya khdgn ami na so miyatoon ami ron so manga loks ami\". Ati apiya aya btad o shaytan na pthawagn iyan siran ko siksa a pzokhayaw (na aya iran dn phagonotan)"
        },
        {
            "chapter": 31,
            "verse": 22,
            "text": "Na sa taw a imbayorantang iyan a ginawa niyan ko Allah, a skaniyan na phipiyapiya, na sabnar a kiyakaptan iyan so kapta a mabagr: Na sii ko Allah so khaakiran ko manga olawla"
        },
        {
            "chapter": 31,
            "verse": 23,
            "text": "Na sa taw a mongkir, na oba ka mapakamboko o kiyaongkir iyan: Sii Rkami so khandodan iran, na phanotholn Ami kiran so pinggolawla iran: Mataan! a so Allah na katawan Iyan so zisii ko manga rarb"
        },
        {
            "chapter": 31,
            "verse": 24,
            "text": "Phakasawitn Ami siran (ko doniya) sa mayto: Oriyan iyan na pakapagbongn Ami siran ko siksa a sangat"
        },
        {
            "chapter": 31,
            "verse": 25,
            "text": "Na ibt ka o izaan ka kiran o antawaa i miyadn ko manga langit ago so lopa? Na mataan a ptharoon iran dn a: \"So Allah\". Tharoang ka a: \"So podi na rk o Allah! Kna, ka so kadaklan kiran na di iran katawan"
        },
        {
            "chapter": 31,
            "verse": 26,
            "text": "Rk o Allah so nganin a zisii ko manga langit, go so lopa: Mataan! a so Allah na Skaniyan i Angkos, a Pphodin"
        },
        {
            "chapter": 31,
            "verse": 27,
            "text": "Na apiya pn mataan! a so matatago ko lopa a kayo na manga pansom, go so kalodan (na dawat), na omanan Iyan oto sa pito a manga kalodan, na di thaman so manga katharo o Allah: Mataan! a so Allah na Mabagr, a Mawngangn"
        },
        {
            "chapter": 31,
            "verse": 28,
            "text": "Da ko kiya adna rkano, go da ko kapagoyaga rkano, inonta na lagid o ginawa a isa: Mataan! a so Allah na Pphakan´g, a Pphakaylay"
        },
        {
            "chapter": 31,
            "verse": 29,
            "text": "Bang ka da maylay a mataan! a so Allah na pphakasoldn Iyan so gagawii ko dawndaw, go pphakasoldn Iyan so dawndaw ko gagawii; go piyakaphasiyonot Iyan so alongan, ago so olan, oman iisa na pkhdg (ko lalan iyan) taman ko taalik a ppnto on; na mataan! a so Allah na so gii niyo nggolawlaan na Kaip Iyan"
        },
        {
            "chapter": 31,
            "verse": 30,
            "text": "Giyoto man na sabap sa mataan! a so Allah na Skaniyan so bnar; na mataan! a so pphanongganowin iran a salakaw Rkaniyan na ribat; na mataan! a so Allah, na Skaniyan so Maporo, a Mala"
        },
        {
            "chapter": 31,
            "verse": 31,
            "text": "Bang ka da maylay a mataan! a so manga kapal na pphlalatas ko kalodan sabap ko limo o Allah? - ka pphakiilay Niyan rkano so manga tanda Iyan? Mataan! a dn a matatago roo man a titho a manga tanda ko oman i mapantang, a mananalamat"
        },
        {
            "chapter": 31,
            "verse": 32,
            "text": "Na igira a kiyakoloban siran sa bagl a lagid o manga palaw, na mangni siran ko Allah, a totolabosn iran Rkaniyan so pangni. Na kagiya a sabtn Iyan siran, a iraot siran ko kalopaan; na so sabaad kiran na miyaginontolan. Na da a zangka ko manga tanda Ami a rowar ko oman i makadorat, a miyongkir"
        },
        {
            "chapter": 31,
            "verse": 33,
            "text": "Hay manga manosiya, onoti niyo so Kadnan iyo, go kalkn iyo so gawii a da a khiyogop o mimbawata ko wata iyan, go da ko inimbawata i ba niyan kaogopi so mimbawata on, sa mayto bo. Mataan! a so diyandi o Allah na bnar: Na oba kano malimpang o kawyagoyag ko doniya, go oba kano malimpang sa sabap ko (katigr o) Allah o pphlilimpang"
        },
        {
            "chapter": 31,
            "verse": 34,
            "text": "Mataan! a so Allah na zisii Rkaniyan so katawi ko bangkit; go so kapphakatorona Niyan ko oran; go katawan Iyan so nganin a zisii ko manga tiyan. Na di katawan o baraniyawa o antonaa i mapnggalbk iyan mapita: Go di katatawan o baraniyawa o anday lopa a phatayan iyan. Mataan! a so Allah na Matao, a Kaip"
        },
        {
            "chapter": 32,
            "verse": 1,
            "text": "Alif, Lam, Mim. (so Allah i Matao ko paka-aantapan Iyan on)"
        },
        {
            "chapter": 32,
            "verse": 2,
            "text": "Na initoron so kitab a da a sangka a madalm on, - a phoon ko Kadnan o manga kaadn"
        },
        {
            "chapter": 32,
            "verse": 3,
            "text": "Ino a di iran tharoon a: \"Pimbaas aya o Mohammad?\" Kna, ka skaniyan so bnar a phoon ko Kadnan ka, ka an ka mapakaiktiyar so pagtaw a da a miyakatalingoma kiran a miyamakaiktiyar a miyaonaan ka, ka an siran makakdg ko ontol"
        },
        {
            "chapter": 32,
            "verse": 4,
            "text": "So Allah so miyadn ko manga langit, ago so lopa, go so nganin a pagltan a dowa nan, sii ko nm a alongan; oriyan iyan na lominiyawaw ko aras sa samporna a kaliyawaw ko domadait on: da a bagian iyo a salakaw Rkaniyan, a Panarigan, go da a Phangongogopan: Ino kano di phananadm"
        },
        {
            "chapter": 32,
            "verse": 5,
            "text": "Tomatakdir ko sogoan a phoon ko langit a phagowitn ko lopa: Oriyan iyan na phamanik sii Rkaniyan, sii ko alongan, a miyabaloy so diyangka iyan a sanggibo ragon ko itongan iyo (giyoto so alongan a qiyamah)"
        },
        {
            "chapter": 32,
            "verse": 6,
            "text": "Giyoto man so Matao ko gaib, ago so mapayag, a Mabagr, a Makalimoon"
        },
        {
            "chapter": 32,
            "verse": 7,
            "text": "So miphiyapiya ko langowan taman a inadn Iyan: Go piyakapoon Iyan a kiyaadna Niyan ko manosiya ko lipaw"
        },
        {
            "chapter": 32,
            "verse": 8,
            "text": "Oriyan iyan na biyaloy Niyan so moriyataw Niyan a phoon sa rasa a phoon sa ig a malowig"
        },
        {
            "chapter": 32,
            "verse": 9,
            "text": "Oriyan iyan na inimasad Iyan thaong skaniyan, go inimasok Iyan on so pd ko niyawa a inadn Iyan. Na tiyagoan kano Niyan sa kan´g, go manga kaylay, go manga poso; miyakaytoito a kapphanalamat iyo"
        },
        {
            "chapter": 32,
            "verse": 10,
            "text": "Na pitharo iran: \"Ino amay ka zanaw kami ko lopa, ba mataan! a skami na khatago kami dn ko kaadn a bago? Kna, ka siran na so kithoonaan ko Kadnan iran na oongkirn iran"
        },
        {
            "chapter": 32,
            "verse": 11,
            "text": "Tharoang ka a: \"Thangan´ng kano o Malakalmawt, a so piyaka kibir rkano, oriyan iyan na sii kano ko Kadnan iyo phamakandoda"
        },
        {
            "chapter": 32,
            "verse": 12,
            "text": "Na o maylaing ka amay ka so manga baradosa a misosondong iran a manga olo iran sa hadapan o Kadnan iran, (matharo iran:) \"Kadnan ami, miyakaylay kami, go miyakan´g kami: Na pakakasoya kaming Ka (sa doniya): Ka nggalbk kami sa mapiya: Mataan! a skami na mithomangkd kami"
        },
        {
            "chapter": 32,
            "verse": 13,
            "text": "Na o kabaya Ami, na khibgay Ami dn ko oman i ginawa so toroan rkaniyan: Na ogaid na miyatanto so katharo a phoon Rakn: \"Mataan a ipnopno Akn dn ko naraka Jahannam so sabaad ko manga jinn, go so manga manosiya langon"
        },
        {
            "chapter": 32,
            "verse": 14,
            "text": "Na taami niyo sa sabap ko kiyapakalipati niyo ko kapakambabaratmowa sa alongan iyo wai, mataan! a Skami na piyakalipatan Ami skano na taami niyo so siksa a kakal sabap ko pinggolawla niyo"
        },
        {
            "chapter": 32,
            "verse": 15,
            "text": "Aya dn a mapaparatiyaya ko manga ayat Ami na so siran a igira a miyaaloy kiran skaniyan, na somondong siran, a khisosodiod, go ithasbik iran so podi ko Kadnan iran, a siran na di siran phmaratabat"
        },
        {
            "chapter": 32,
            "verse": 16,
            "text": "Pkhakalkat so manga kilid iran ko manga igaan, pphamangni siran ko Kadnan iran, sa kalk, ago arap: Go so sabaad ko inibgay Ami kiran na ipphammgay ran"
        },
        {
            "chapter": 32,
            "verse": 17,
            "text": "Na di katawan o ginawa so piyagma a bagian iran a kapipiya ginawa, a balas, sabap ko pinggolawla iran (a manga pipiya)"
        },
        {
            "chapter": 32,
            "verse": 18,
            "text": "Ino so taw a aya btad iyan na mapaparatiyaya, ba lagid o taw a aya btad iyan na songklid? Kna a ba siran magizan"
        },
        {
            "chapter": 32,
            "verse": 19,
            "text": "Aya pman a so miyamaratiyaya, go pinggalbk iran so manga pipiya, na bagian iran so sorga a Jannatol Ma´wah, a tinibaba a darpa sabap ko pinggolawla iran (a manga pipiya)"
        },
        {
            "chapter": 32,
            "verse": 20,
            "text": "Na so pman so miyamanongklid, na darpa iran so naraka: Oman iran khadiyatn a kapakaawa iran on, na pakakasowin siran on, go tharoon kiran: \"Taami niyo so siksa ko naraka, a so skano na gii niyo to pakambokhagn"
        },
        {
            "chapter": 32,
            "verse": 21,
            "text": "Na mataan a pphakataamn Ami siran dn ko siksa a korang (sii sa doniya) ko dapn so siksa a mala (ko akhirat), ka an siran makambalingan (ko ontol)"
        },
        {
            "chapter": 32,
            "verse": 22,
            "text": "Na ba adn a lbi a darowaka a di so taw a miyaaloy so manga ayat o Kadnan iyan, oriyan iyan na tiyalikhodan iyan? Mataan! a Skami i ziksa ko manga rarata i ongar"
        },
        {
            "chapter": 32,
            "verse": 23,
            "text": "Na sabnsabnar a inibgay Ami ko Mosa so kitab: Na oba ka matago ko anganangan ko kithoonaan ka rkaniyan: Go inisnggay Ami oto a toroan ko manga moriyataw o Israil"
        },
        {
            "chapter": 32,
            "verse": 24,
            "text": "Go biyaloy Ami so sabaad kiran a manga nakoda, a pkhipamando iran so sogoan Ami, ko masa a kiyaphantang iran; go miyabaloy siran ko manga ayat Ami a khitatangkd"
        },
        {
            "chapter": 32,
            "verse": 25,
            "text": "Mataan! a so Kadnan ka na Skaniyan i khokom ko lt iran ko alongan a qiyamah, sii ko siran a di siran on phagayonayon"
        },
        {
            "chapter": 32,
            "verse": 26,
            "text": "Ba kiran da makanggonanao so kadakl a bininasa Mi ko miyaonaan iran, a miyagapidapid a manga pagtaw, a pphakalalakaw siran ko manga darpa iran? Mataan! a adn a matatago roo man a titho a manga tanda: Ba siran di phamamakin´g"
        },
        {
            "chapter": 32,
            "verse": 27,
            "text": "Ba iran da maylay a mataan! a Skami na ipphamakaig Ami so ig ko lopa a kabagabagas, na pphakagmawan Ami sa sabap rkaniyan sa pr a pphakakan on so manga ayam iran, go so manga ginawa iran? Ba siran di phangilaylay"
        },
        {
            "chapter": 32,
            "verse": 28,
            "text": "Na gi iran tharoon: \"Anda i masa angkai a kapakadaag, o skano i manga bnar"
        },
        {
            "chapter": 32,
            "verse": 29,
            "text": "Tharoang ka a: \"Sii ko alongan a kapakadaag, (a giyoto so alongan a qiyamah), na di phakanggay a gona ko siran a miyamangongkir so paratiyaya iran. Go di kiran mapthataalik"
        },
        {
            "chapter": 32,
            "verse": 30,
            "text": "Na talikhoding ka siran, go nayaw ka: Mataan! a siran, na khinanayaw (ko phakatalingoma a mapnggolawla)"
        },
        {
            "chapter": 33,
            "verse": 1,
            "text": "Hay Nabi, lalayonang ka so kalk ko Allah, go ding ka pagonoti so manga kafir, go so manga monapik: Mataan! a so Allah na tatap a Matao, a Mawngangn"
        },
        {
            "chapter": 33,
            "verse": 2,
            "text": "Go onoting ka so iphagilaham rka a phoon ko Kadnan ka: Mataan! a so Allah na tatap a so gii niyo nggolawlaan na Kaip Iyan"
        },
        {
            "chapter": 33,
            "verse": 3,
            "text": "Go sariging ka so Allah, ka makatatarotop so Allah a somisiyap"
        },
        {
            "chapter": 33,
            "verse": 4,
            "text": "Daa singgayan o Allah a mama sa dowa a poso sii ko smba niyan: Go da Niyan baloya so manga karoma niyo a so ipphangingiring iyo siran (ko manga ina iyo) a manga ina iyo: Go da Niyan baloya so piyamangowa niyo a manga wata iyo a manga wata iyo. Giyoto man na katharo iyo a sii bo ko manga ngari iyo. Na so Allah i gii tharo ko bnar, go Skaniyan i dii nggonanao ko lalan"
        },
        {
            "chapter": 33,
            "verse": 5,
            "text": "Talo niyo kiran so manga ama iran: Giyoto i tanto a kaontol sii ko Allah. Na odi niyo katawi so manga ama iran, na manga pagari niyo (siran) sii ko agama, go manga ginawai niyo. Na da a dosa niyo sii ko miyaribat kano ron: Na ogaid na so pimbaba o manga poso iyo: Na tatap a so Allah na Manapi, a Makalimoon"
        },
        {
            "chapter": 33,
            "verse": 6,
            "text": "So Nabi i lbi a patot (ko kasisiyapa) ko miyamaratiyaya a diso manga ginawa iran, go so manga karoma niyan na manga ina iran. Na so thotonganaya na so sabaad kiran i lbi a patot (ko kapangowaris) sii ko sabaad, sii ko kitab o Allah a di so miyamaratiyaya ago so manga Mohajir: Ogaid na so kanggolawlai niyo ko manga ginawai niyo sa mapiya: Na miyabaloy oto sii ko kitab a misosorat"
        },
        {
            "chapter": 33,
            "verse": 7,
            "text": "Na gowani na tiyarima Ami phoon ko manga nabi so diyandi iran, go phoon rka, go phoon ko Noh, go so Ibrahim, go so Mosa, go so Eysa a wata o Maryam: Go kominowa Kami kiran sa diyandi a mapnd"
        },
        {
            "chapter": 33,
            "verse": 8,
            "text": "Ka ipagiza Iyan ko miyamanoman so kiyatoman iran: Na pithiyagaran Iyan so manga kafir sa siksa a malipds"
        },
        {
            "chapter": 33,
            "verse": 9,
            "text": "Hay so miyamaratiyaya! tadmi niyo so limo rkano o Allah, gowani a makawma rkano so manga tantara, na siyogoan Ami siran sa ndo, go manga tantara (a manga malaikat) a da niyo to maylay: Na tatap a so Allah na so gii niyo nggolawlaan na phagilayn Iyan"
        },
        {
            "chapter": 33,
            "verse": 10,
            "text": "Gowani na miyakaoma siran rkano phoon ko kaporoan iyo, go phoon ko kababaan iyo, go gowani na miyagilagila so manga kaylay, go iniraot so manga poso ko manga bakrng, go ipphagarangan iyo so Allah sa manga arangan"
        },
        {
            "chapter": 33,
            "verse": 11,
            "text": "Roo miyatiyoba so miyamaratiyaya: Go kiyayongkong siran sa kayongkong a sangat"
        },
        {
            "chapter": 33,
            "verse": 12,
            "text": "Na gowani na gii tharoon o manga monapik, go so kiyatagoan so manga poso iran sa gdamn a: \"Da a inidiyandi rktano o Allah, go so sogo Iyan a rowar sa limpangan"
        },
        {
            "chapter": 33,
            "verse": 13,
            "text": "Na gowani na pitharo o isa ka sagorompong kiran: \"Hay taw sa Yathrib, da a khadarpaan iyo na kasoy kano!\" Na pphagodas so salompok kiran ko Nabi, gi iran tharoon a: \"Mataan! a so manga walay ami na mamamayas\", a kna a ba oto mamamayas: Ka da a kadiyat iran a rowar sa kapalagoy"
        },
        {
            "chapter": 33,
            "verse": 14,
            "text": "Na o kiyasoldan siran phoon ko mbalabala on, oriyan iyan na piyangni kiran so kapanakoto, na imbgay ran dn oto, na da a khitarg iran roo a rowar sa mayto"
        },
        {
            "chapter": 33,
            "verse": 15,
            "text": "Na sabnsabnar a miyabaloy siran a miyakiphasada siran ko Allah gowani sa di siran phalagoy ko manga talikhodan; na tatap a so diyandi o Allah na khiiza"
        },
        {
            "chapter": 33,
            "verse": 16,
            "text": "Tharoang ka a: \"Di rkano phakaompiya so kapalagoy, o palagowi niyo so kapatay, odi na so kabono; na samawto na da bo a phakisawitan rkano a rowar ko mayto"
        },
        {
            "chapter": 33,
            "verse": 17,
            "text": "Tharoang ka a: \"Antawaa i makarn rkano ko Allah amay ka pakaantapan kano Niyan sa marata, odi na pakaantapan kano Niyan sa limo?\" Na da a khatoon iran a bagian iran a salakaw ko Allah, a Panarigan, ago tabanga"
        },
        {
            "chapter": 33,
            "verse": 18,
            "text": "Sabnar a katawan o Allah so pphamanmpowa rkano, go so gii thataro ko manga pagari ran a: \"Song kano rkami\", go da a izong iran ko kambonoay a rowar ko mayto"
        },
        {
            "chapter": 33,
            "verse": 19,
            "text": "Pliligtan kano iran. Na igira a miyakaoma so kalk na maylaing ka siran a ttntngang ka iran, a pkhatingr a manga mata iran, lagid o mikokolob rkaniyan so kapatay: Na igira a miyada so kalk, na panondiyarn kano iran a manga katharo, a magarang, manga liligt ko mapiya. Siran man na da siran paratiyaya; na inilang o Allah so manga amal iran: Na miyabaloy oto sii ko Allah a malbod"
        },
        {
            "chapter": 33,
            "verse": 20,
            "text": "Arangan iran ko mithampotampong na da siran awa; na o makatalingoma so mithampotampong (zaroman), na mapndingandingan iran a oba bo mataan! a siran na miyatago siran ko manga badawi, na pkhiiza iran so manga totholan rkano; na apiya miyatago siran rkano na da a kapagato iran a rowar ko mayto"
        },
        {
            "chapter": 33,
            "verse": 21,
            "text": "Sabnsabnar a miyaadn rkano sii ko Rasolollah so ladiyawan a mapiya, sii ko taw a miyabaloy a aarapn iyan so (balas o) Allah, ago so alongan a mawri, go tiyadman iyan so Allah sa madakl"
        },
        {
            "chapter": 33,
            "verse": 22,
            "text": "Na kagiya a maylay o miyamaratiyaya so mithampotampong, na pitharo iran a: \"Giyaya so inidiyandi rktano o Allah, ago so sogo Iyan, na tomiyoman so Allah ago so sogo Iyan\". Na da a minipagoman iyan kiran a rowar sa paratiyaya, ago kambayorantang"
        },
        {
            "chapter": 33,
            "verse": 23,
            "text": "Adn a pd ko miyamaratiyaya a manga mama a tiyoman iran so inibgay ran a diyandi ko Allah sii Rkaniyan: Na so sabaad kiran na minitoman iyan so samaya iyan, go so sabaad kiran na nomanayaw: Na da siran pagalin sa samporna a kaalin"
        },
        {
            "chapter": 33,
            "verse": 24,
            "text": "Ka mbalasan o Allah so miyamanoman sabap ko kiyatoman iran, go ziksaan Iyan so miyamanangin o kabaya Iyan, odi na phakatawbatn Iyan siran: Mataan! a so Allah na tatap a Manapi, a Makalimoon"
        },
        {
            "chapter": 33,
            "verse": 25,
            "text": "Na piyakandod o Allah so miyamangongkir a khiootgan siran, a da a miyaparoli iran a mapiya; na lininding o Allah so miyamaratiyaya ko kambonoay. Na tatap a so Allah na Mabagr, a Phakapgs"
        },
        {
            "chapter": 33,
            "verse": 26,
            "text": "Na piyakatpad Iyan so tomiyabang kiran a pd ko tiyoronan ko kitab, - phoon ko manga iliyan iran, go tiyago Iyan ko manga poso iran so kalk. So sabaad na pphamono on iyo, go pphamiyagn iyo so sabaad"
        },
        {
            "chapter": 33,
            "verse": 27,
            "text": "Na piyakipangowarisan Iyan rkano so lopa iran, go so manga bangon iran, go so manga tamok iran, go so lopa a da niyo to kapanadai. Na tatap a so Allah sii ko langowan taman na Gaos Iyan"
        },
        {
            "chapter": 33,
            "verse": 28,
            "text": "Hay Nabi! tharoang ka ko manga karomang ka a: \"O skano na kabaya iyo so kawyagoyag ko doniya, go so parahiyasan on, na song kano sii ka ibgay akn rkano so kabaya iyo, go talakn ko skano sa talak a maliwanag"
        },
        {
            "chapter": 33,
            "verse": 29,
            "text": "Na o skano na kabaya iyo so (ikasosoat o) Allah go so sogo Iyan, go so ingd a mawri, na mataan! a so Allah na pithiyagaran Iyan so miphipiyapiya rkano sa balas, a mala"
        },
        {
            "chapter": 33,
            "verse": 30,
            "text": "Hay manga karoma o Nabi, sadn sa somogok rkano sa pakasisingay, a mapayag, na thakpn on so siksa sa dowa takp; na miyabaloy oto sii ko Allah a malbod"
        }
    ]
}