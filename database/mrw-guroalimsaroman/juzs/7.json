{
    "juzs": [
        {
            "chapter": 5,
            "verse": 82,
            "text": "Khatndoo ka dn a tanto a maylot ko manga manosiya i kapakipridoay ko miyamaratiyaya so manga Yahodi go so siran a miyamanakoto; go khatndoo ka dn a lbi a marani kiran i kapakingginawai ko siran a miyamaratiyaya so siran a pitharo iran a: Mataan! a skami na manga Kristiyan: Giyoto man na sabap sa mataan! a adn a pd kiran a manga olama, go manga barasimba, go mataan! a siran na di siran phanakabor"
        },
        {
            "chapter": 5,
            "verse": 83,
            "text": "Go igira a miyan´g iran so initoron ko Rasol, na maylaing ka so manga mata iran a prarayasan a lo´ sabap ko kiyakilalaa iran ko bnar. Sa gi iran tharoon: \"Kadnan ami! miyaratiyaya kami; na soratn kaming Ka a pd ko manga saksi"
        },
        {
            "chapter": 5,
            "verse": 84,
            "text": "Go andamanaya i di ami kaparatiyayaa ko Allah go so miyakaoma rkami a bnar, a maiinam ami a kapakasold a rkami o Kadnan ami (ko sorga) a pd ko pagtaw a manga bilangataw"
        },
        {
            "chapter": 5,
            "verse": 85,
            "text": "Na inibalas kiran o Allah ko katharo iran so manga sorga, a pphamangondas ko kababaan iyan so manga lawasayg, makakakal siran roo. Na giyoto man i balas ko miphipiyapiya"
        },
        {
            "chapter": 5,
            "verse": 86,
            "text": "Na so siran a da pamaratiyaya, go piyakambokhag iran so manga ayat Ami, - na siran man i manga taw ko somozokhayaw a kadg"
        },
        {
            "chapter": 5,
            "verse": 87,
            "text": "Hay so miyamaratiyaya, di niyo harama so manga pipiya a hiyalal rkano o Allah, go di kano pmalawani: Mataan! a so Allah na di Niyan khabayaan so manga malawani"
        },
        {
            "chapter": 5,
            "verse": 88,
            "text": "Na kang kano ko inipagpr rkano o Allah, a halal a mapiya; go kalkn iyo so Allah, a so skano na aya niyo Skaniyan paparatiyayaan"
        },
        {
            "chapter": 5,
            "verse": 89,
            "text": "Di rkano iziksa o Allah so da mbabaa ko manga sapa iyo, na ogaid na iziksa Iyan rkano so kiyathibaba iyo zapa: Na aya rnding Iyan, na so kapakakana ko sapolo a manga miskin, ko ka tatangkaan ko pphakikan iyo ko taalok rkano; odi na so kapakanditara kiran; odi na kapmaradika sa oripn. Na sa taw a di ron phakabaog, na kaphowasa sa tlo alongan. Giyoto man i rnding o manga sapa iyo igira mizapa kano. Na siyapa niyo so manga sapa iyo. Lagid aya a kapphagosaya rkano o Allah ko manga ayat Iyan, ka ang kano makapanalamat"
        },
        {
            "chapter": 5,
            "verse": 90,
            "text": "Hay so miyamaratiyaya, aya bo a (antap) o pakabrg go so kandarmt, go so manga barahala, go so manga kaprimar, na marzik, - ka pd ko galbk o shaytan. Na pakawatani niyo Skaniyan, ka ang kano makadaag"
        },
        {
            "chapter": 5,
            "verse": 91,
            "text": "Aya bo a ongaya o shaytan na mitana iyan rkano so rido, go so rarangit, sii ko pakabrg go so kandarmt, go kaalangan kano niyan ko tadm ko Allah, go so sambayang. Na una skano ginkan niyo"
        },
        {
            "chapter": 5,
            "verse": 92,
            "text": "Go onoti niyo so Allah, go onoti niyo so Rasol, go pagiktiyar kano. Na o talikhod kano, na tangkda niyo a aya bo a paliyogat ko sogo Ami na so kapamakasampay a mapayag"
        },
        {
            "chapter": 5,
            "verse": 93,
            "text": "Da ko siran a miyamaratiyaya, go pinggalbk iran so manga pipiya i dosa sii ko miyakan iran (gowani), igira a miyananggila siran, go miyaratiyaya siran, go pinggalbk iran so manga pipiya, oriyan iyan na miyananggila siran, go miyaratiyaya siran, - oriyan iyan na miyananggila siran, go miphiyapiya siran. Na so Allah na pkhababayaan Iyan so miphipiyapiya"
        },
        {
            "chapter": 5,
            "verse": 94,
            "text": "Hay so miyamaratiyaya, thiyobaan kano dn o Allah sii ko shay´ a pd ko pphanganopn a pkhakawa skaniyan o manga barokan iyo, go so manga sbat iyo, ka an mapnto o Allah so taw a maalk Rkaniyan a masoln: Na sadn sa mmalawani ko oriyan oto, na adn a bagian iyan a siksa a malipds"
        },
        {
            "chapter": 5,
            "verse": 95,
            "text": "Hay so miyamaratiyaya, di niyo mbonoa so pphanganopn ko kapagi-ihram iyo, na sadn sa mono on rkano a thibabaan iyan, na aya khibayad iyan na so lagid o miyapatay niyan ko manga ayam, khakokom skaniyan o dowa a maontol rkano; a pammgayan a izampay sa Kaaba, odi na kiparat a pangn´ngkn o manga miskin; odi na kabaloy anan oto a kaphowasa: ka an iyan kataami so karata o siyowa iyan. Pimaap o Allah so miyaypos: Na sadn sa pharomanan iyan oto na indan´g on o Allah. Na so Allah na Mabagr, a Phapaar ko kandadan´g"
        },
        {
            "chapter": 5,
            "verse": 96,
            "text": "Hiyalal rkano so kathogs ko kalodan go so pangn´ngkn on, a pagpr rkano, ago so pphlayalayag; na hiyaram rkano so kapanganop ko kalopaan ko masa a kapagi-ihram iyo. Na kalkn iyo so Allah, a so Ron kano plimoda"
        },
        {
            "chapter": 5,
            "verse": 97,
            "text": "Biyaloy o Allah so kaaba, a so walay a pagaadatan, a makapamamayandg ko (kapiyaan o) manga manosiya, go so olanolan a pagaadatan, go so manga pammgayan, go so manga toos: Giyoto man na an iyo katokawi a mataan! a so Allah na katawan Iyan so zisii ko manga langit ago so zisii ko lopa, go mataan! a so Allah na so langowan taman na katawan Iyan"
        },
        {
            "chapter": 5,
            "verse": 98,
            "text": "Tangkda niyo a mataan! a so Allah na Mayloti-kapaniksa, go mataan! a so Allah na Manapi, a Makalimoon"
        },
        {
            "chapter": 5,
            "verse": 99,
            "text": "Daa paliyogat ko Rasol a rowar ko kapamakasampay (o sogoan on). Na so Allah na katawan Iyan so papayagn iyo ago so pag-umaan iyo"
        },
        {
            "chapter": 5,
            "verse": 100,
            "text": "Tharoang ka a: \"Di magizan so marata ago so mapiya, apiya i kiyasoata rka o kadakl o marata; na kalkn iyo so Allah, hay manga papantas i akal; ka an kano makaslang sa maliwanag"
        },
        {
            "chapter": 5,
            "verse": 101,
            "text": "Hay so miyamaratiyaya, di niyo phagizaan so nganinganin, a o payaga rkano, na makaringasa rkano. Na o aya kiphagizaan iyo ron na so masa a kipthoronn ko Qor´an, na khapayag rkano; na pimaap oto o Allah: Ka so Allah na Manapi, a Matigr"
        },
        {
            "chapter": 5,
            "verse": 102,
            "text": "Sabnar a iniiza oto o pagtaw a miyaonaan iyo, oriyan iyan na miyabaloy siran sa sabap roo a manga kapir"
        },
        {
            "chapter": 5,
            "verse": 103,
            "text": "Daa inisnggay o Allah a Bahira (giyo to so ayam a ppotolan so tangila niyan igira mimbawata sa madakl), go da a Saiba (a giyoto so ayam a ipsnggay para bo ko manga barahala), go da a Wasilah (a giyo to so ayam a oman mbawata na babay), go da a Ham (a giyoto so mama a pd ko onta igira inimbawata a phoon ko mbawataan iyan so madakl a onta). Na ogaid na siran a da pamaratiyaya na iphagangkob iran ko Allah so kabokhag; na kadaklan kiran na da a manga sabot iyan"
        },
        {
            "chapter": 5,
            "verse": 104,
            "text": "Na igira a pitharo kiran a: \"Song kano sii ko (kokoman a) initoron o Allah; go sii ko sogo:\" Na tharoon iran a: \"Kiyatarotopan kami o kpit a kiyatoonan ami ko manga loks ami.\" Ati apiya aya btad o manga loks iran na da a manga mlng iran a mayto bo go di siran makaoontol (ko bnar)"
        },
        {
            "chapter": 5,
            "verse": 105,
            "text": "Hay so miyamaratiyaya, siyapa niyo so manga ginawa niyo: da a khibinasa rkano o taw a miyadadag o matoro kano. Sii kano bo phakandod ko Allah langon: Na phanotholn Iyan rkano so pinggolawla niyo"
        },
        {
            "chapter": 5,
            "verse": 106,
            "text": "Hay so miyamaratiyaya, pakizaksi kano amay ka makarani ko isa rkano so kapatay, ko masa a kapthanan, sa dowa kataw a manga oontol a pd rkano, odi na dowa a salakaw a di rkano pd amay ka skano na gii kano ndadalakaw ko lopa, na miyasogat kano o khisogat a kapatay. Rna niyo siran ko oriyan o sambayang, na zapa siran ko Allah: O ba kano zasangka sa (tharoon iran a:) \"Di ami aya iphamasa sa arga apiya ami tonganay: Go di ami phagmaan so kazaksi ko Allah: Ka mataan! a skami na o sowa ami oto, na khapd kami dn ko manga baradosa"
        },
        {
            "chapter": 5,
            "verse": 107,
            "text": "Na o katokawi a mataan! a giya dowa oto na miyatangkd a mindosa, na so dowa salakaw i makatindg ko tindg a dowa oto, - a pd ko siran a kiyapatotan (ko kathanan) a dowa a madazg (o miyatay): Na zapa siran ko Allah: \"Sa mataan! a so kiyazaksi ami na bnar a di so kiyazaksi iran a dowa, go da kami pamagoman: Ka mataan! a skami na o sowa ami oto, na khapd kami dn ko da pamaginontolan"
        },
        {
            "chapter": 5,
            "verse": 108,
            "text": "Giyoto man i marani a kitomann iran ko kazaksi sii ko kaontol iyan: Odi na ikalk iran so di katarima o kazapa (a dowa oto) ko oriyan o kazapa iran (a manga waris). Na kalkn iyo so Allah, go pamakin´ga niyo: Ka so Allah na di Niyan thoroon so pagtaw a manga songklid"
        },
        {
            "chapter": 5,
            "verse": 109,
            "text": "Sii ko alongan a kalimoda o Allah ko manga rasol, na tharoon Iyan: \"Antonaa i inismbag rkano (o pagtaw niyo)?\" Tharoon iran a: \"Da a katao ami, mataan! a Ska na Ska i Matao ko manga sosoln"
        },
        {
            "chapter": 5,
            "verse": 110,
            "text": "Gowani na pitharo o Allah: \"Hay Eysa a wata o Maryam! tadming ka so limo Akn rka ago si ina aka, gowani ko ibagr Akn rka so Niyawa-soti (a so Jibril) a giing ka mimbitiyarai so manga manosiya ko saloyota, go so kiyakhasad ka; go gowani ko indao Akn rka so kazorat go so ongangn, go so Tawrat go so Injil; go gowani ko pphakambaal ka ko lipaw, sa lagid o bontal o papanok, sabap sa idin Akn, na phagiyopn ka oto, na gii mbaloy a papanok sabap sa idin Akn, go pkhapiyang ka so bota, go so ppanggaln, sabap sa idin Akn; go gowani ko pkhawyag ka so myamatay, sabap sa idin Akn; go gowani ko lindingn Akn ska ko manga moriyataw o Israil gowani a miyomang ka kiran so manga rarayag a karina, na pitharo o siran a da kiran pamaratiyaya a: ´Da a salakaw saya a rowar sa balik mata a mapayag.´"
        },
        {
            "chapter": 5,
            "verse": 111,
            "text": "Go gowani na iniilaham Akn ko manga Hawariin a paratiyaya Ako niyo go so sogo Akn: Na pitharo iran a: \"Miyaratiyaya kami, na zaksiing ka a mataan! a skami na mimbabayorantang (rka)"
        },
        {
            "chapter": 5,
            "verse": 112,
            "text": "Gowani na pitharo o manga Hawariyyon: \"Hay Eysa a wata o Maryam, ino khagaga o Kadnan ka a: Pakatoronan kami Niyan sa dolang a phoon ko kawang?\" Pitharo iyan: \"Kalkn iyo so Allah, o skano na khipaparatiyaya"
        },
        {
            "chapter": 5,
            "verse": 113,
            "text": "Pitharo iran a: \"Kabaya ami a makakan kami ron go thakna so manga poso ami, go katokawan ami a sabnar a pimataanan kaming ka; go mabaloy kami a pd ko manga saksi"
        },
        {
            "chapter": 5,
            "verse": 114,
            "text": "Pitharo o Eysa a wata o Maryam: \"Ya Allah! a Kadnan ami pakatoroni kaming Ka sa dolang, a phoon ko kawang, a mabaloy rkami a gii khalamilamiyan a rk o miyaona rkami ago so khawri rkami go tanda a phoon Rka; go riskhii kaming Ka, ka Ska i taralbi a mapiya ko pphamgay sa riskhi"
        },
        {
            "chapter": 5,
            "verse": 115,
            "text": "Pitharo o Allah: \"Mataan! a Sakn na ithoron Akn rkano anan: Na sadn sa mongkir rkano ko oriyan oto, na mataan! a Sakn na ziksaan Ko skaniyan sa a da a ziksaan Ko ron a isa bo ko manga kaadn"
        },
        {
            "chapter": 5,
            "verse": 116,
            "text": "Na so masa a tharoon o Allah: \"Hay Eysa a wata o Maryam, bang ka pitharo ko manga manosiya a: Baloya ko niyo ago si ina a dowa tohan a salakaw ko Allah?\" Na tharoon iyan: \"Soti Ka (ya Rabbi)! Di rakn patot. O sakn na pitharo akn oto, na sabnar a katawan Ka skaniyan. Katawan Ka so zisii sa ginawa ko, na di ko katawan so zisii sa ginawang Ka. - mataan! a Ska na Ska i Matao ko manga sosoln"
        },
        {
            "chapter": 5,
            "verse": 117,
            "text": "Daa pitharo akn kiran a rowar ko inisogoo Ka rakn skaniyan a: Giya kazoasoata niyo ko Allah, a Kadnan ko go Kadnan iyo; na miyabaloy ako kiran a saksi ko kazisii akn kiran; na kagiya a tangann akong Ka, na Ska bo i makatotonggo kiran; ka Ska i saksi ko langowan taman"
        },
        {
            "chapter": 5,
            "verse": 118,
            "text": "O siksaang Ka siran, na mataan! a siran na manga oripn Ka: Na o napiing Ka siran, na mataan! a Ska na Ska so Mabagr, a Mawngangn"
        },
        {
            "chapter": 5,
            "verse": 119,
            "text": "Ptharoon o Allah: \"Giyaya so alongan a phakanggay a gona ko miyamangimbnar so kiyapangimbnar iran: Adn a bagian iran a manga sorga, a pphamangondas ko kababaan iyan so manga lawasayg, - makakakal siran on sa dayon sa dayon: Miyasoat kiran so Allah, na miyasoat siran on mambo: Giyoto man so daag a mala"
        },
        {
            "chapter": 5,
            "verse": 120,
            "text": "Rk o Allah so kapaar ko manga langit go so lopa, go so madadalm roo; na Skaniyan sii ko langowan taman na Gaos Iyan"
        },
        {
            "chapter": 6,
            "verse": 1,
            "text": "So podi na rk o Allah, a so miyadn ko manga langit go so lopa, go miyadn ko manga lilibotng ago so sindaw. Oriyan aya na siran a miyamangongkir na so Kadnan iran na phrimbangn iran"
        },
        {
            "chapter": 6,
            "verse": 2,
            "text": "Skaniyan so miyadn rkano phoon sa lipaw, oriyan iyan na diniyangka Iyan so adiyal. Na so adiyal na miyapnto sii Rkaniyan; oriyan aya na skano na zasangka kano"
        },
        {
            "chapter": 6,
            "verse": 3,
            "text": "Go Skaniyan so Allah (a patot a pzimbaan) sii ko manga langit go so lopa. Katawan Iyan so isosoln iyo, go so ipapayag iyo, go katawan Iyan so gii niyo nggalbkn"
        },
        {
            "chapter": 6,
            "verse": 4,
            "text": "Na da a phakatalingoma kiran a ayat a pd ko manga ayat o Kadnan iran, a ba iran oto di ta talikhodi"
        },
        {
            "chapter": 6,
            "verse": 5,
            "text": "Na sabnar a piyakambokhag iran so bnar ko kiyapakawma niyan kiran: Na phakatalingoma kiran dn so manga totholan ko piyamagompat iran skaniyan (a siksa)"
        },
        {
            "chapter": 6,
            "verse": 6,
            "text": "Ba iran da maylay a madakla bininasa Mi ko miyaonaan iran a pagtaw? A piyakikhapaar Ami kiran ko lopa so da Ami rkano phakikhapaarn, go biyotawanan Ami kiran so oran a margs, go biyaloy Ami so manga lawasayg a pphamangondas ko kababaan iran: Na bininasa Mi siran sabap ko manga dosa iran, go miyadn Kami ko oriyan iran sa pagtaw a manga salakaw"
        },
        {
            "chapter": 6,
            "verse": 7,
            "text": "Na opama ka tiyoronan Ami ska sa kitab a matatago sa karatas, go iran on miniskho so manga lima iran, na ptharoon dn o siran a da pamaratiyaya a: \"Da a salakaw saya o rowar sa salamangka a mapayag"
        },
        {
            "chapter": 6,
            "verse": 8,
            "text": "Na pitharo iran a: \"Ino da pakatoroni skaniyan sa malaikat?\" Na o tomiyoron Kami sa malaikat, na minitaman dn so khasowa, oriyan iyan na di kiran mapthataalik"
        },
        {
            "chapter": 6,
            "verse": 9,
            "text": "Na opama ka baloya Mi so sogo a malaikat, na matatangkd a khabaloy Ami skaniyan a mama, na mataan! a ba Ami siran dn kharimboti sa lagid o karirimboti kiran"
        },
        {
            "chapter": 6,
            "verse": 10,
            "text": "Na sabnsabnar a adn a piyamagompat a manga sogo ko miyaonaan ka; na kiyatangkalan so siran a miyamagrg kiran o piyamagompat iran (a siksa)"
        },
        {
            "chapter": 6,
            "verse": 11,
            "text": "Tharoang ka a: \"Ndalakaw kano ko lopa, na go niyo pagilaylaya o antonaa i miyambtad o kiya akiran ko miyamanaplis (ko bnar)"
        },
        {
            "chapter": 6,
            "verse": 12,
            "text": "Tharoang ka: \"Antawaa i khirk ko nganin a zisii ko manga langit ago so lopa?\" Tharoang ka a: \"Rk o Allah. Tiyangkd Iyan ko ginawa Niyan so kapangalimo, plimodn kano Niyan dn ko alongan a qiyamah, a da a sangka a madadalm on. So siran a liyogi ran so manga ginawa iran, na siran i di khipaparatiyaya"
        },
        {
            "chapter": 6,
            "verse": 13,
            "text": "Na rk Iyan so nganin a miyakakadn ko gagawii ago so dawndaw; go Skaniyan so Pphakan´g; a Matao"
        },
        {
            "chapter": 6,
            "verse": 14,
            "text": "Tharoang ka: \"Ba adn a salakaw ko Allah a khakowa ko a panarigan, a mimbaas ko manga langit ago so lopa? A Skaniyan i Pphagpr na di maphagpr.\" Tharoang ka a: \"Mataan! a inisogo rakn a kabaloy akn a paganay a taw a mimbayorantang (ko Allah), na ding ka dn mbaloya a ginawang ka a pd ko manga pananakoto"
        },
        {
            "chapter": 6,
            "verse": 15,
            "text": "Tharoang ka a: \"Mataan! a sakn na ikhalk akn amay ka sangkaan ko so Kadnan ko, so siksa ko alongan a lbi a mala"
        },
        {
            "chapter": 6,
            "verse": 16,
            "text": "Sadn sa pakalidasn roo sa alongan oto, na sabnar a inikalimo skaniyan (o Allah); ka giyoto man so daag a mapayag"
        },
        {
            "chapter": 6,
            "verse": 17,
            "text": "Na o sogati ka o Allah sa morala, na da a phakapokas on a rowar Rkaniyan; na o sogati ka Niyan sa mapiya, na Skaniyan sii ko langowan taman na Gaos Iyan"
        },
        {
            "chapter": 6,
            "verse": 18,
            "text": "Go Skaniyan so Phakagaga, a makaoombaw ko manga oripn Iyan; go Skaniyan so Mawngangn, a Kaip"
        },
        {
            "chapter": 6,
            "verse": 19,
            "text": "Tharoang ka (ya Mohammad): \"Antonaa shay´ i mala a saksi?\" Tharoang ka a: \"So Allah i saksi rakn ago sii rkano; go iniilaham rakn angkai a Qor´an, ka an akn rkano aya mipamakaiktiyar; ago sadn sa raotn iyan. Ba mataan! a skano na pzaksian iyo a mataan! a adn a pd o Allah a manga tohan a salakaw?\" Tharoang ka a: \"Di ko pzaksian!\" Tharoang ka a: \"Mataan! a Skaniyan bo i tohan a Isaysa, go mataan! a sakn na angiyas ako ko ipphanakoto niyo"
        },
        {
            "chapter": 6,
            "verse": 20,
            "text": "Na so siran a inibgay Ami kiran so kitab na makikilala iran (so Mohammad) lagid o kakililalaa iran ko manga wata iran. So liyogi ran so manga ginawa iran, na siran i di khipaparatiyaya"
        },
        {
            "chapter": 6,
            "verse": 21,
            "text": "Na ba adn a taw a lawan a salimbot a di so taw a inangkob iyan so Allah sa kabokhag, odi na piyakambokhag iyan so manga ayat Iyan? Mataan aya! a di phakadaag so manga salimbot"
        },
        {
            "chapter": 6,
            "verse": 22,
            "text": "Na sii ko alongan a kalimoda Mi kiran langon: Oriyan iyan na tharoon Ami ko siran a miyamanakoto a: \"Anda so inipamanakoto niyo a siran na skano na ittgo niyo (a manga sakotowa o Allah)"
        },
        {
            "chapter": 6,
            "verse": 23,
            "text": "Oriyan aya na da a mabaloy a rason iran a rowar sa katharoa iran sa: \"Ibt ko Allah a Kadnan Ami, ka kna a ba Kami manga pananakoto"
        },
        {
            "chapter": 6,
            "verse": 24,
            "text": "Pamimikiranang ka, o andamanaya i kapakapmbokhaga iran ko manga ginawa iran. Go maylang kiran so inipangangkob iran (ko Allah)"
        },
        {
            "chapter": 6,
            "verse": 25,
            "text": "Na adn a pd kiran a pphamakin´gn ka niyan; na tiyagoan Ami so manga poso iran sa manga pils, ka an iran oto di khasabot, go (tiyagoan Ami) so manga tangila iran sa kabngl; na apiya maylay ran so langowan o tanda, na di iran oto paratiyayaan; taman sa igira a miyakaoma siran rka, na pphamawaln ka iran; gii tharoon o siran a da pamaratiyaya a: \"Da a salakaw saya a rowar sa manga iringa a kabokhag o miyangaoona"
        },
        {
            "chapter": 6,
            "verse": 26,
            "text": "Na siran na ipphanapar iran skaniyan (a Qor´an), go phagawatn iran skaniyan; na da a pkhabinasaan iran a rowar ko manga ginawa iran, sa di iran maiin´ngka"
        },
        {
            "chapter": 6,
            "verse": 27,
            "text": "Na o maylaing ka so masa a katarongkoa kiran ko naraka! Na matharo iran a: \"Hay oba tano bo phakakasoya (ko doniya)! ka di tano pakambokhagn so manga ayat o Kadnan tano, go mabaloy tano a pd ko miyamaratiyaya"
        },
        {
            "chapter": 6,
            "verse": 28,
            "text": "Kna, ka pphayag kiran so piyagma iran sa paganay. Na o pakakasoya siran, na pagndodan iran dn so inisapar kiran, ka mataan! a siran na titho a manga bokhag"
        },
        {
            "chapter": 6,
            "verse": 29,
            "text": "Na pitharo iran a: \"Da a kawyagoyag a rowar ko kawyagoyag tano ko doniya, go di tano pagoyagn (ko oriyan o kapatay)"
        },
        {
            "chapter": 6,
            "verse": 30,
            "text": "Na o maylaing ka so masa a kapakatindga kiran ko hadapan o Kadnan iran! a tharoon Iyan a: \"Ba ini di bnar?\" Na tharoon iran a: \"Ungkayno di, ibt ko Kadnan ami (ka bnar dn)!\" Tharoon Iyan: \"Na taami niyo so siksa, sabap ko kiyaongkir iyo"
        },
        {
            "chapter": 6,
            "verse": 31,
            "text": "Sabnar a miyalogi so siran a piyakambokhag iran so kimbaratmowaan ko Allah, - taman sa amay ka makawma kiran so bangkit a mitalmba, na matharo iran a: \"Hay miyakazndit tano! Sa kiyandaraynon tano ko doniya;\" a siran na kaa-awidan iran so manga dosa iran sii ko manga likod iran; tanodan ka miyakaratarata a kaa-awidi ran on"
        },
        {
            "chapter": 6,
            "verse": 32,
            "text": "Na da ko kawyagoyag ko doniya inonta na matag katmbangan go kabimbanan; na matatangkd a so ingd a mawri i taralbi a mapiya ko siran a khipanananggila. Ba da a manga sabot iyo"
        },
        {
            "chapter": 6,
            "verse": 33,
            "text": "Sabnar a katawan Ami a mataan aya! a mapakapmboko ka dn o katharo iran: Na mataan! a siran na kna a ba ka iran di bbnara: Na ogaid na so da pamaginontolan na so manga ayat o Allah na sasangkaan iran"
        },
        {
            "chapter": 6,
            "verse": 34,
            "text": "Na sabnsabnar a piyakambokhag so manga sogo ko miyaonaan ka: Na miphantang siran ko kiyapakambokhaga kiran, go so kiyaringasaa kiran, taman ko kiyapakatalingoma kiran o tabang Ami: Ka da a phakasambi ko manga katharo o Allah. Na sabnsabnar a adn a miyakaoma rka ko manga totholan ko manga sogo"
        },
        {
            "chapter": 6,
            "verse": 35,
            "text": "Na oba rka minirgn so kiyatalikhod iran, na o khagagang ka na ploloba ka sa okita ko lopa odi na towak ko langit a kasabapan sa kabging ka kiran sa tanda, - na o kabaya o Allah, na mataan! a khatimo Iyan siran ko toroan: Na oba ka mabaloy a pd ko da a manga mlng iyan"
        },
        {
            "chapter": 6,
            "verse": 36,
            "text": "Aya bo a tharima (ko ipphanolon ka) na so pphamakin´g on: Na so miyamatay, na pagoyagn siran o Allah; oriyan iyan na Ron siran phakandoda"
        },
        {
            "chapter": 6,
            "verse": 37,
            "text": "Na pitharo iran: \"Ino da toroni skaniyan sa tanda a phoon ko Kadnan iyan?\" Tharoang ka a: \"Mataan! a so Allah na Gaos Iyan a kapakatoron Iyan sa tanda, na ogaid na kadaklan kiran a di manga tatao"
        },
        {
            "chapter": 6,
            "verse": 38,
            "text": "Na da a binatang ko lopa, go da a papanok a iphlantap iyan so mbala a papak iyan, a ba di manga pagtaw a manga lagid iyo. Da a linipha Ami ko kitab a mayto bo, oriyan iyan na sii siran plimoda ko Kadnan iran"
        },
        {
            "chapter": 6,
            "verse": 39,
            "text": "Na so siran a piyakambokhag iran so manga ayat Ami na manga bngl go manga omaw, - a matatago ko manga lilibotng: Sadn sa kabaya o Allah (a kadadag Iyan) na ndadagn Iyan: Go sadn sa kabaya Iyan (a katoro Iyan) na thagoon Iyan ko lalan a makaoontol"
        },
        {
            "chapter": 6,
            "verse": 40,
            "text": "Tharoang ka: \"Ay gda iyo amay ka makatalingoma rkano so siksa o Allah, odi na makatalingoma rkano so bangkit, ba adn a salakaw ko Allah a kaphangnian niyo? - o skano i manga bnar"
        },
        {
            "chapter": 6,
            "verse": 41,
            "text": "Kna, ka Skaniyan bo i kaphangnian iyo, na pakaslangn kano Niyan sa maliwanag phoon ko tiyoba a mala a minitalmba rkano o kabaya Iyan, na kalipatan iyo so ipphamanakoto niyo Ron"
        },
        {
            "chapter": 6,
            "verse": 42,
            "text": "Go sabnsabnar a siyogoan Ami so manga pagtaw ko miyaonaan ka, na piyakadansal Ami kiran so masikot, go so kapakathatalogdam, ka an siran makapangalimbabaan"
        },
        {
            "chapter": 6,
            "verse": 43,
            "text": "Na ino siran da pangalimbabaan gowani ko makawma kiran so siksa Ami? Na ogaid na badn tomigas so manga poso iran, go pipharasan kiran o shaytan so pinggolawla iran (a manga rarata)"
        },
        {
            "chapter": 6,
            "verse": 44,
            "text": "Na kagiya a pakalipatan iran so sabap a kiyapakatadma kiran, na likaan Ami kiran so manga pinto o langowan taman, taman sa kagiya a ba siran dn miyasonor ko kiyabgi kiran, na siniksa Ami siran sa minitalmba, na samawto na siran na kiyadaan siran sa panginam"
        },
        {
            "chapter": 6,
            "verse": 45,
            "text": "Na miyathiphad so kaposan o pagtaw a da pamaginontolan. Na so podi na rk o Allah a Kadnan o manga kaadn"
        },
        {
            "chapter": 6,
            "verse": 46,
            "text": "Tharoang ka: \"Ay gda iyo, amay ka kowaan o Allah so kan´g iyo go so manga kaylay niyo, go parkatn Iyan so manga poso iyo, ba adn a tohan a salakaw ko Allah a mibgay niyan rkano to?\" Pamimikiranang ka so ropaan a gii Ami kazalinsalina magosay ko manga ayat; na oriyan iyan na siran na pthalikhodan iran"
        },
        {
            "chapter": 6,
            "verse": 47,
            "text": "Tharoang ka: \"Ay gda iyo, amay ka makatalingoma rkano so siksa o Allah a mitalmba, odi na mapayag, ba adn a khabinasa a rowar ko pagtaw a da pamaginontolan"
        },
        {
            "chapter": 6,
            "verse": 48,
            "text": "Na da a kiyasogo Ami ko manga sogo a rowar sa kapphamanothol iran sa mapiya, go giya kaphphamakiiktiyar iran ko marata: Na sadn sa maratiyaya, go mbilangataw, - na da a pangandam iran, go di siran makamboko (ko alongan a mawri)"
        },
        {
            "chapter": 6,
            "verse": 49,
            "text": "Na so piyakambokhag iran so manga ayat Ami, - na khasogat siran o siksa, sabap ko da iran kapangongonotan"
        },
        {
            "chapter": 6,
            "verse": 50,
            "text": "Tharoang ka a: \"Di ko rkano ptharoon i zisii rakn so khitatagoan ko manga kakawasaan o Allah, go di ko katawan so migagaib, go di ko rkano ptharoon i mataan! a sakn na malaikat. Da a khdgn ko a rowar ko iphagilaham rakn.\" Tharoang ka a: \"Ba magizan so bota ago so pphakaylay?\" Ino kano di phamimikiran"
        },
        {
            "chapter": 6,
            "verse": 51,
            "text": "Na pakiiktiyaring ka ini ko siran a ikaalk iran so kaplimoda kiran ko Kadnan iran a: Da a khakowa iran a salakaw ko Allah a Panarigan go da a phangongogopan: ka an siran makapananggila"
        },
        {
            "chapter": 6,
            "verse": 52,
            "text": "Go ding ka mbowangn so siran a pzimbaan iran so Kadnan iran ko kapitapita, go so kagabigabi, a singanin iran ko kasosoat o Allah. Na da a paliyogat rka ko kapphamagitonga kiran a mayto bo, go da a paliyogat kiran ko kapphamagitonga rka a mayto bo, ka misabap ko kibowangn ka kiran, a sabap a kabaloing ka a pd ko da pamaginontolan"
        },
        {
            "chapter": 6,
            "verse": 53,
            "text": "Na lagid aya a kiyatiyoba Ami ko sabaad kiran sabap ko sabaad, ka an iran matharo a: \"Ba siran aya so inikalimo siran o Allah ko ndolon-dolonan tano?\" Ba da so Allah a Matao ko miyamanalamat"
        },
        {
            "chapter": 6,
            "verse": 54,
            "text": "Na igira a miyakaoma rka so siran a paparatiyayaan iran so manga ayat Ami, na tharoang ka a: \"So kalilinatad na sii rkano. Tiyangkd o Kadnan iyo ko ginawa Niyan so kapangalimo. Mataan aya! a sadn sa miyakanggolawla rkano sa marata sii ko di katao, oriyan iyan na mithawbat ko oriyan iyan, go miphiyapiya, na mataan! a so Allah na Manapi, a Makalimoon"
        },
        {
            "chapter": 6,
            "verse": 55,
            "text": "Na lagid aya a gii Ami kazmpada magosay ko manga ayat. Go an mapayag so okit o manga baradosa"
        },
        {
            "chapter": 6,
            "verse": 56,
            "text": "Tharoang ka a: \"Mataan! a sakn na inisapar rakn so kazoasoata ko ko siran a pphanongganowin iyo a salakaw ko Allah.\" Tharoang ka a: \"Di akn pagonotan so manga kabaya iyo a ribat, ka miyadadag ako dn, o siyowa akn oto, go kna a ba ako pd ko miyamakaontol"
        },
        {
            "chapter": 6,
            "verse": 57,
            "text": "Tharoang ka a: \"Mataan! a sakn na thatakna ko marayag a karina a phoon ko Kadnan ko, a piyakambokhag iyo Skaniyan. Kna a ba rakn zisii so pphagalokalokan iyo (a siksa). Da ko kokoman oto inonta na rk o Allah. Ipkhokom Iyan so bnar, go Skaniyan i taralbi a mapiya ko manga kokoman"
        },
        {
            "chapter": 6,
            "verse": 58,
            "text": "Tharoang ka a: \"Opama ka mataan! a zisii rakn so phagalokalokan iyo, na minitaman dn so khasowa ko lt akn ago so lt iyo, na so Allah na katawan Iyan so da pamaginontolan"
        },
        {
            "chapter": 6,
            "verse": 59,
            "text": "Na zisii Rkaniyan so manga gonsi o migagaib, da a matao ron a rowar Rkaniyan. Go katawan Iyan so zisii ko kalopaan go so kalodan. Go da a khawlog a raon a ba Niyan di katawi skaniyan. Go da a od a matatago ko manga lilibotng ko lopa, go da a mawasa, go da a mamara, a ba di matatago ko kitab a mapayag (so Laoh Mahfodh)"
        },
        {
            "chapter": 6,
            "verse": 60,
            "text": "Go Skaniyan so pthangan rkano ko gagawii, (ko kapthoroga rkano), go katawan Iyan so miyapasad iyo ko dawndaw. Oriyan iyan na pphakagogona on kano Niyan roo; ka an mapopos so taalik a miyapnto; oriyan iyan na sii Rkaniyan so khandodan iyan oriyan iyan na phanotholn Iyan rkano so pinggolawla niyo"
        },
        {
            "chapter": 6,
            "verse": 61,
            "text": "Go Skaniyan so phakabaas, a kaporoan o manga oripn Iyan, go pzogoan kano Niyan sa (manga malaikat a) khisisiyap (rkano). Taman sa igira a miyakaoma ko isa rkano so kapatay, na tangann Skaniyan o manga sogo Ami (a manga malaikat), a siran na di siran pphasipasin"
        },
        {
            "chapter": 6,
            "verse": 62,
            "text": "Oriyan iyan na pakakasowin siran ko Allah, a Kadnan iran a bnar. Tanodan ka rk Iyan so kokoman, go Skaniyan i lbi a magaan ko manga pagiitong"
        },
        {
            "chapter": 6,
            "verse": 63,
            "text": "Tharoang ka: \"Ba adn a phakasabt rkano ko manga lilibotng ko kalopaan go so kalodan, a kaphangangarapanan iyo Skaniyan sa mapayag a kapangalimbabaan ago masoln (maptharo iyo a:) ´Ibt o sabta kami Niyan sii, na khabaloy kami dn a pd ko miyamanalamat´"
        },
        {
            "chapter": 6,
            "verse": 64,
            "text": "Tharoang ka a: \"So Allah na pzabtn kano Niyan on, go so langowan o boko, oriyan iyan na skano na ipphanakoto niyo"
        },
        {
            "chapter": 6,
            "verse": 65,
            "text": "Tharoang ka a: \"Skaniyan so Phakagaga sa katalingomai Niyan rkano sa siksa, a phoon ko kaporoan iyo odi na phoon ko kababaan o manga ai niyo, odi na pakarimbotan kano Niyan, sa kapakathitindga, go pakitintiman Iyan ko sabaad rkano so bagr o sabaad.\" Pamimikiranang ka so ropaan a gii Ami kazalinsalina magosay ko manga ayat, ka an iran kasaboti"
        },
        {
            "chapter": 6,
            "verse": 66,
            "text": "Na piyakambokhag aya o pagtawng ka, a skaniyan so bnar. Tharoang ka a: \"Kna a ba kano rakn sasarign"
        },
        {
            "chapter": 6,
            "verse": 67,
            "text": "Oman i thothol na adn a pkhatanaan iyan, na katokawan iyo bo"
        },
        {
            "chapter": 6,
            "verse": 68,
            "text": "Na igira a miyailaing ka so siran a pphagizawizaw ko manga ayat Ami, na talikhoding ka siran taman sa di aya pagizawizawn iran na tothol a salakaw ron. Na o malipat ka o shaytan, na di ka pagontod ko oriyan o kapakatadm ka, a pd o pagtaw a da pamaginontolan"
        },
        {
            "chapter": 6,
            "verse": 69,
            "text": "Na da a paliyogat ko siran a khipanananggila ko kapphamagitonga kiran a mayto bo, na ogaid na pananadm, ka an siran makapananggila"
        },
        {
            "chapter": 6,
            "verse": 70,
            "text": "Na ganating ka so siran a biyaloy iran so agama iran a katmbangan go kabimbanan, go miyalimpang siran o kawyagoyag ko doniya. Na pamakitadming ka a Qor´an nai: Ka oba adn a kabinasaan a ginawa sa sabap ko pizokat iyan: da a bagian iyan a salakaw ko Allah a Panarigan go da a phangalbalb. Na apiya iyaon iyan (sa ginawa niyan) so langowan o ipagaon na di ron matarima: Siran man so kiyabinasaan sabap ko pizokat iran: Na bagian iran so inomn a phlikabo a ig go so siksa a malipds: Sabap ko da iran kaparatiyaya"
        },
        {
            "chapter": 6,
            "verse": 71,
            "text": "Tharoang ka (ya Mohammad): \"Ino Ami zimbaa a salakaw ko Allah so di rkami phakanggay a gona, go di rkami phakamorala, - go ba kami pmbaklid ko manga talikhodan ami ko oriyan o masa a kiyatoroa rkami o Allah? - lagid o diyadag skaniyan o shaytan sii ko lopa, a pkhataataap, adn a manga bolayoka iyan a pthawagn iran sii ko toroan, sa song ka rkami.\" Tharoang ka a: \"Mataan! a so toroan o Allah na giyoto i toroan, na inisogo rkami a kambayorantang ami ko Kadnan o manga kaadn"
        },
        {
            "chapter": 6,
            "verse": 72,
            "text": "Go giya kipamayandgn iyo ko sambayang go onoti niyo Skaniyan: Na Skaniyan so Ron kano plimoda"
        },
        {
            "chapter": 6,
            "verse": 73,
            "text": "Go Skaniyan so (Allah a) miyadn ko manga langit ago so lopa sii ko bnar: Na sii ko alongan a tharoon Iyan so: \"Kon,\" na khaadn. Aya katharo Iyan na so bnar. Na rk Iyan so kapaar ko alongan a kaiyopa ko pariyop o sanggakala. Katawan Iyan so gaib ago so mapayag. Go Skaniyan so Mawngangn, a Kaip"
        },
        {
            "chapter": 6,
            "verse": 74,
            "text": "Na gowani na pitharo o Ibrahim ko ama iyan a Azar: \"Ino ka pphangmbaal sa manga barahala a manga katohanan? Mataan! a sakn na pkhaylay akn ska, go so pagtawng ka ko kadadag a mapayag"
        },
        {
            "chapter": 6,
            "verse": 75,
            "text": "Na lagid aya a kapphakiilayn Ami ko Ibrahim ko mala a kapaar ko manga langit go so lopa, ka an mabaloy a pd ko mithotomangkd"
        },
        {
            "chapter": 6,
            "verse": 76,
            "text": "Na kagiya a makalibotng rkaniyan so gagawii, na miyakaylay sa bitoon, na miyatharo iyan a: \"Giyaya i Kadnan ko.\" Na kagiya a somdp, na miyatharo iyan a: Di ko khabayaan so pphamandp"
        },
        {
            "chapter": 6,
            "verse": 77,
            "text": "Na kagiya a maylay niyan so olan a pzbang, na miyatharo iyan a: \"Giyaya i Kadnan ko. Na kagiya a somdp, na miyatharo iyan a: Ibt o di ako toroa o Kadnan ko, na khabaloy ako dn a pd ko pagtaw a miyangadadadag"
        },
        {
            "chapter": 6,
            "verse": 78,
            "text": "Na kagiya a maylay niyan so alongan a pzbang, na miyatharo iyan a: \"Giyaya i Kadnan ko: Ka giyaya i mala.\" Na kagiya a somdp, na miyatharo iyan a: \"Hay pagtaw akn, mataan! a sakn na angiyas ako ko ipphamanakoto niyo"
        },
        {
            "chapter": 6,
            "verse": 79,
            "text": "Mataan! a sakn na inibantak akn so hadap akn ko Allah a mimbaas ko manga langit go so lopa, a mbabayorantang ako, go di ako pd ko manga pananakoto"
        },
        {
            "chapter": 6,
            "verse": 80,
            "text": "Na miyakiphawala on so pagtaw niyan. Pitharo iyan a: \"Ino kano rakn gii pakiphawala, makapantag ko Allah, a sabnar a tiyoro ako Niyan? Na da a ikhalk akn ko ipzakoto niyo Rkaniyan a mayto bo: Inonta sa kabaya o Kadnan ko. Mararangkom o Kadnan ko a katao so langowan taman. Ino kano di phananadm"
        },
        {
            "chapter": 6,
            "verse": 81,
            "text": "Na andamanaya i kikhalkn ko ko ipphanakoto niyo, na di niyo ikhalk a mataan! a skano na piyaki sakotowan iyo so Allah, da a initoron Iyan rkano ron a karina? Na anda ko dowa ka sagorompong i kiyapatotan ko sarig? o skano na katawi niyo"
        },
        {
            "chapter": 6,
            "verse": 82,
            "text": "So miyamaratiyaya, go da iran kmbotn ko paratiyaya iran so kapanakoto, na siran man i kiyapatotan ko sarig, go siran i miyamakaontol"
        },
        {
            "chapter": 6,
            "verse": 83,
            "text": "Na giyoto i karina Mi, a inibgay Ami oto ko Ibrahim makapantag ko pagtaw niyan: Ipphoro Ami ko manga daradat so taw a kabaya Ami: Mataan! a so Kadnan ka na Mawngangn, a Matao"
        },
        {
            "chapter": 6,
            "verse": 84,
            "text": "Na inibgay Ami ron so Is´haq go so Ya´qob; oman i isa kiran na tiyoro Ami. Go so Noh, na tiyoro Ami ko miyaonaan iyan, na pd ko moriyataw niyan so Dawood, go so Solayman, go so Ayyob, go so Yosof, go so Mosa, go so Haron: Na lagid aya a kambalasi Ami ko miphipiyapiya"
        },
        {
            "chapter": 6,
            "verse": 85,
            "text": "Go so Zakariya, go so Yahya, go so Eysa, go so Ilyas: Oman i isa kiran na pd ko manga bilangataw"
        },
        {
            "chapter": 6,
            "verse": 86,
            "text": "Go so Ismail, go so Al-Yasa´, go so Yonos, go so Lot: Na oman i isa kiran na inilbi Ami ko manga kaadn (ko masa iran)"
        },
        {
            "chapter": 6,
            "verse": 87,
            "text": "Go so sabaad ko manga loks iran, go so manga moriran a taw, go so manga pagari ran: Na pinili Ami siran, go tiyoro Ami siran ko okit a makaoontol"
        },
        {
            "chapter": 6,
            "verse": 88,
            "text": "Giyaya man so toroan o Allah a thoroon Iyan sa sabap Rkaniyan so taw a kabaya Iyan, ko manga oripn Iyan. Na opama ka miyanakoto siran, na miyaylang kiran dn so pinggalbk iran"
        },
        {
            "chapter": 6,
            "verse": 89,
            "text": "Siran man so inibgay Ami kiran so kitab, go so ongangn, go so kananabii: Na amay ka ongkirn aya o siran aya, na sabnar a inisarig Ami aya sa pagtaw a kna a ba iran aya di paparatiyayaa"
        },
        {
            "chapter": 6,
            "verse": 90,
            "text": "Siran man so tiyoro o Allah: Na so toroan kiran i onoting ka skaniyan; tharoang ka a: \"Da a phangning ko rkano saya a sokay: da a salakaw rkaniyan a rowar sa ndao ko manga kaadn"
        },
        {
            "chapter": 6,
            "verse": 91,
            "text": "Na da iran slaan ko Allah so titho a kala Iyan, gowani ko tharoon iran a: \"Da a initoron o Allah ko manosiya a mayto bo.\" Tharoang ka a: \"Antawa onon i tomiyoron ko kitab a so minioma skaniyan o Mosa? - a sindaw ago toroan ko manga manosiya: Ipphanorat iyo to ko manga daptar na pphayagn iyo to, na madakl a pphagmaan iyo ron: Na minindao rkano so di niyo katawan, skano go di katawan o manga loks iyo.\" Tharoang ka a: \"So Allah (i tomiyoron on):\" Oriyan iyan na ganating ka siran ko gi iran kandadab a mabibimban siran"
        },
        {
            "chapter": 6,
            "verse": 92,
            "text": "Na giyang kaya (a Qor´an) na kitab a initoron Ami skaniyan, a ndadaklan o mapiya, a miyakatanto ko miyaonaan iyan: Go an ka mipamakaiktiyar ko (taw sa Makkah a) pompongan o manga ingd ago so makaliliyot on. Na so miyamaratiyaya ko akhirat na paparatiyayaan iran aya, go siran na so sambayang iran na sisyapn iran"
        },
        {
            "chapter": 6,
            "verse": 93,
            "text": "Na ba adn a taw a lawan a darowaka ko taw a inangkob iran so Allah sa kabokhag, odi na pitharo iran a: \"Inilahaman ako,\" a da a iniilaham on a mayto bo, go so taw a pitharo iran a: \"Phakatoron ako sa lagid o initoron o Allah?\" Na opama ka maylaing ka amay ka so da pamaginontolan na matago ko manga kabrg ko kapatay! - a so manga malaikat na oolangn iran so manga barokan iran, (sa gi iran tharoon a:) \"Pakaliyowa niyo so manga niyawa niyo: Sa alongan nai na imbadal rkano so siksa a kahinaan, - sabap ko skano na ipphangangkob iyo ko Allah so di bnar, go skano na so manga ayat Iyan na pphmaratabatan niyo"
        },
        {
            "chapter": 6,
            "verse": 94,
            "text": "Na (tharoon kiran a:) \"Sabnsabnar a miyakaoma kano Rkami a manga tawantawan lagid o kiyaadna Mi rkano ko paganay a kiyaokitan: Na kiyaganatan iyo (sa doniya) so inibgay Ami rkano ko tampar ko manga talikhodan iyo: Na da a khaylay Ami a pd iyo ko manga panandigan iyo a siran so initgo niyo sa mataan! a siran na manga sakotowa siran rkano o Allah. Sabnsabnar a miyangappka so kiyakhokoyaptaan iyo, go miyaylang rkano so initgo niyo (a phamakaogop rkano)"
        },
        {
            "chapter": 6,
            "verse": 95,
            "text": "Mataan! a so Allah i dii makambatkad ko manga od, go so od a korma. Pphakagmawn Iyan so oyagoyag a phoon ko miyatay, go pphakagmawn Iyan so miyatay a phoon ko oyagoyag. Giyoto man so Allah: Na andamanaya i kapthalikhod iyo"
        },
        {
            "chapter": 6,
            "verse": 96,
            "text": "Miyadn ko kapipita: Go biyaloy Niyan so gagawii a iddkha, go so alongan go so olan a ipphagitong. Giyoto man i taks o (Allah a) Mabagr, a Matao"
        },
        {
            "chapter": 6,
            "verse": 97,
            "text": "Go Skaniyan so miyadn rkano ko manga bitoon, ka an iyo gii mipnanao ko manga lilibotng ko kalopaan ago so kalodan: Sabnar a pizmpad Ami magosay so manga ayat ko pagtaw a tatakikn iran"
        },
        {
            "chapter": 6,
            "verse": 98,
            "text": "Go Skaniyan so miyadn rkano phoon ko ginawa a isa (a giyoto so Adam): Na adn a kapthaknaan go adn a kapmbtadan: Sabnar a pizmpad Ami magosay so manga ayat ko pagtaw a khisasabot"
        },
        {
            "chapter": 6,
            "verse": 99,
            "text": "Go Skaniyan so piyakatoron Iyan a phoon ko kawang so ig: Na piyakagmaw Ami sa sabap rkaniyan so mbarambarang a mangngto: Na adn a piyakagmaw Ami ron a gadong, na pphakagmawan Ami skaniyan sa onga a mapipingi; go pphakaphoon ko korma a phoon ko tandok iyan a manga talintang a maa-ampir: Go so manga pamomolan a manga anggor, go zayton, go dalimah, makapzasaropai go di makapzasaropai: Pagilaylaya niyo so onga niyan igira miyonga, go so kapakatoa niyan. Mataan! a adn a matatago roo man a titho a manga tanda ko pagtaw a mapaparatiyaya"
        },
        {
            "chapter": 6,
            "verse": 100,
            "text": "Na biyaloy iran a manga sakotowa o Allah so manga jinn, a inadn Iyan siran; go tiyakayan iran sa manga wata a mama, go manga wata a babay a kna a ba katao. Soti Skaniyan! go maporo a ka-aawat Iyan ko phropaan iran On"
        },
        {
            "chapter": 6,
            "verse": 101,
            "text": "Mimbaas ko manga langit ago so lopa: Andamanaya i kapmbawata Iyan a da a darodopa Iyan? Go aya miyadn ko langowan taman, go Skaniyan i Matao ko langowan taman"
        },
        {
            "chapter": 6,
            "verse": 102,
            "text": "Giyoto man so Allah, a Kadnan niyo! Da a tohan a inonta Skaniyan, a miyadn ko langowan taman. Na zoasoata niyo Skaniyan. Go Skaniyan i tomatanggong ko langowan taman"
        },
        {
            "chapter": 6,
            "verse": 103,
            "text": "Di khatndo Skaniyan o manga kaylay, na Skaniyan na mattndo Iyan so manga kaylay: Go Skaniyan i Lambasi-katao, a Kaip"
        },
        {
            "chapter": 6,
            "verse": 104,
            "text": "Sabnar a adn a miyakaoma rkano, a manga karina, a phoon ko Kadnan iyo: Na sadn sa min´ngka on, na kapiyaan o ginawa niyan; na sa di ron magin´ngka, na ikabinasa niyan: Na kna a ba sakn i somisiyap rkano"
        },
        {
            "chapter": 6,
            "verse": 105,
            "text": "Na lagid aya a gii Ami kazalinsalina magosay ko manga ayat. Go kagiya oba iran matharo a: \"Kiyapangadian ka,\" go kagiya an Ami oto mapakarayag ko pagtaw a manga tatao"
        },
        {
            "chapter": 6,
            "verse": 106,
            "text": "Kdgang ka so iniilaham rka a phoon ko Kadnan ka: Da a tohana inonta Skaniyan. Go talikhoding ka so manga pananakoto"
        },
        {
            "chapter": 6,
            "verse": 107,
            "text": "Na o kabaya o Allah, na di siran makapanakoto: Na da Ami ska pntoa a somisiyap kiran, go kna a ba siran rka pakiaakon"
        },
        {
            "chapter": 6,
            "verse": 108,
            "text": "Na di niyo pndadawrai so siran a pzimbaan iran a salakaw ko Allah, ka ndadawraan iran so Allah sa kapmalawani sabap ko di katao. Lagid aya a kiyapharasi Ami ko oman i pagtaw ko galbk iran. Oriyan iyan na so bo so Kadnan iran i khandodan iran, na phanotholn Iyan kiran so pinggolawla iran"
        },
        {
            "chapter": 6,
            "verse": 109,
            "text": "Na mizasapa siran ko Allah ko pithamanan o manga sapa iran, sa mataan! a o adn a makawma kiran a tanda, na pharatiyayaan iran dn oto. Tharoang ka a: \"So manga tanda na sii bo ko Allah. Na antawaa i maphakatokaw kano niyan sa mataan aya! a o makatalingoma na di iran pharatiyayaan"
        },
        {
            "chapter": 6,
            "verse": 110,
            "text": "Na mbangkiringn Ami so manga poso iran, go so manga kaylay ran, lagid o da iran on kaparatiyayaa ko paganay a kiyaokitan: Go mbotawanan Ami siran ko kadadadag iran, a gii siran mromparompak"
        }
    ]
}