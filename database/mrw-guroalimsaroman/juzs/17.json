{
    "juzs": [
        {
            "chapter": 21,
            "verse": 1,
            "text": "Miyakarani ko manga manosiya so kaphamagitonga kiran a siran na matatago ko kalipat a khitatalikhod"
        },
        {
            "chapter": 21,
            "verse": 2,
            "text": "Daa phakatalingoma kiran a pananadm a phoon ko Kadnan iran a bago, a ba iran di phamamakin´ga a siran na sasablawn iran"
        },
        {
            "chapter": 21,
            "verse": 3,
            "text": "Mabibimban so manga poso iran na inipnanay ran so bitiyara a siran na manga darowaka a: \"Da ko ngkaya inonta na manosiya a lagid iyo; ati zong kano ko balik mata a skano na pkhaylay niyo"
        },
        {
            "chapter": 21,
            "verse": 4,
            "text": "Pitharo (o Mohammad): \"So Kadnan ko na katawan Iyan so katharo ko langit ago so lopa: Go Skaniyan so Pphakan´g a Matao"
        },
        {
            "chapter": 21,
            "verse": 5,
            "text": "Kna, ka pitharo iran a: \"Manga sambar a manga taginpn! Kna, ka pimbabaas iyan oto! Kna, ka skaniyan na pababayok na witi tano niyan sa tanda lagid o kiyasogoa ko miyangaoona"
        },
        {
            "chapter": 21,
            "verse": 6,
            "text": "Daa miyaratiyaya a miyaonaan iran a phagingd, a bininasa Mi skaniyan: Ino siran pharatiyaya siran"
        },
        {
            "chapter": 21,
            "verse": 7,
            "text": "Na da a siyogo Ami ko miyaonaan ka a rowar sa manga mama, a phagilahaman Ami siran na izai niyo so adn a katao niyan o skano na di niyo katawi"
        },
        {
            "chapter": 21,
            "verse": 8,
            "text": "Na da Ami siran snggai sa lawas a di phamangangan ko pangn´ngkn, go kna a ba siran phangakakakal (ko doniya)"
        },
        {
            "chapter": 21,
            "verse": 9,
            "text": "Oriyan iyan na initoman Ami kiran so diyandi, na siyabt Ami siran ago so taw a kabayi Ami, go bininsasa Mi so manga malawani"
        },
        {
            "chapter": 21,
            "verse": 10,
            "text": "Sabnsabnar a tiyoronan Ami skano sa kitab a ndodon so mnang iyo: Ino niyo di pnggdagdaa"
        },
        {
            "chapter": 21,
            "verse": 11,
            "text": "Na madakl a bininas Ami a phagingd a aya btad iyan na darowaka, na mimbago Kami ko oriyan iyan sa pagtaw a manga salakaw"
        },
        {
            "chapter": 21,
            "verse": 12,
            "text": "Na kagiya a magdam iran so siksa Ami, na samawto na siran na pnggagaanan iran malagoy"
        },
        {
            "chapter": 21,
            "verse": 13,
            "text": "(Pitharo kiran): Di kano phamalagoy, go kasoy kano ko inipangalimo rkano, go so manga darpa iyo, ka ang kano kayzai"
        },
        {
            "chapter": 21,
            "verse": 14,
            "text": "Miyatharo iran: \"Hay dowandowaan tano, mataan! a sktano na mimbaloy tano a manga darowaka"
        },
        {
            "chapter": 21,
            "verse": 15,
            "text": "Na da dn mapta angkoto a kapnggoraok iran, taman sa biyaloy Ami siran a (lagid o) piragon a miyangattbas"
        },
        {
            "chapter": 21,
            "verse": 16,
            "text": "Na kna a ba aya kiyaadna Mi ko langit ago so lopa, go so nganin a lt a dowa nan na ba Ami kabimbanan"
        },
        {
            "chapter": 21,
            "verse": 17,
            "text": "O kabaya Ami a komowa Kami sa karimbaran, na mataan a kowaan Ami skaniyan phoon ko hadapan Ami, o Skami na pnggolawla Ami"
        },
        {
            "chapter": 21,
            "verse": 18,
            "text": "Kna, ka ipmbasbas Ami so ontol ko ribat, na mapakaphagotkotk iyan, na samawto na skaniyan na pkhaylang! Na aya rk iyo na so sangat a siksa phoon ko iphropa nyo"
        },
        {
            "chapter": 21,
            "verse": 19,
            "text": "Na rk Iyan so zisii ko manga langit go so lopa: Go so (manga malaikat a) zisii ko hadapan Iyan na di iran iphnama a kapzimbaa Rkaniyan, go di siran protosn"
        },
        {
            "chapter": 21,
            "verse": 20,
            "text": "Gi iran iphoroporo ko gagawii go so dawndaw sa di iran printasn"
        },
        {
            "chapter": 21,
            "verse": 21,
            "text": "Ba siran miyakakowa sa manga katohanan phoon ko lopa a siran na makaphangoyag siran sa miyatay"
        },
        {
            "chapter": 21,
            "verse": 22,
            "text": "O adn a matatago sa dowa oto, a manga tohan a salakaw ko Allah, na mabinasa dn a dowa oto! Na Soti so Allah, a Kadnan o aras: Phoon ko iphropa iran"
        },
        {
            "chapter": 21,
            "verse": 23,
            "text": "Di Ron khiiza so gii Niyan nggolawlaan, ka siran i khayzaan"
        },
        {
            "chapter": 21,
            "verse": 24,
            "text": "Ba siran miyakakowa sa manga katohanan a salakaw ko Allah? Tharoang ka a: \"Bgay kano sa karina niyo: Giyaya na pananadm o taw a pd akn, go pananadm o taw a miyaonaang ko\"; ogaid na so kadaklan kiran na di iran katawan so bnar, na siran na khitatalikhod"
        },
        {
            "chapter": 21,
            "verse": 25,
            "text": "Na da a siyogo Ami ko miyaonaan ka a sogo a ba Ami ron di phagilahamn a: Mataan aya! a da a tohan a inonta Sakn; na simba Ako niyo"
        },
        {
            "chapter": 21,
            "verse": 26,
            "text": "Na pitharo iran a: \"Kominowa so (Allah a) Masalinggagaw sa wata (a manga malaikat)\" Soti Skaniyan! Kna, ka manga oripn a khisslaan"
        },
        {
            "chapter": 21,
            "verse": 27,
            "text": "Daa khiona iran on a katharo, go siran na so sogoan Iyan i gi iran manggolawla"
        },
        {
            "chapter": 21,
            "verse": 28,
            "text": "Katawan Iyan so kasasangoran iran, go so katatalikhodan iran, go da a khaogopan iran a inonta so miyasoat on (so Allah), go siran na phoon ko kalk Rkaniyan na somasangkop siran"
        },
        {
            "chapter": 21,
            "verse": 29,
            "text": "Na sadn sa tharo a pd kiran sa: \"Mataan! a sakn na tohan a salakaw ko Allah\", na giyoto man na imbadal Ami ron so naraka Jahannam: Lagid man oto a imbadal Ami ko manga darowaka"
        },
        {
            "chapter": 21,
            "verse": 30,
            "text": "Ba da katokawi o siran a miyamangongkir a mataan! a so manga langit ago so lopa na aya btad a dowa oto na masasatiman (sa awal), na piyakamblag Ami siran? Na inadn Ami a phoon ko ig so langowan taman a oyagoyag. Ba siran di pharatiyaya"
        },
        {
            "chapter": 21,
            "verse": 31,
            "text": "Na piyamakabknan Ami so lopa sa manga palaw, ka an iyan siran di pkhakoyong, go miyangmbaal Kami ron sa manga dadaya a okita a manga lalan, ka an siran makakdg ko ontol"
        },
        {
            "chapter": 21,
            "verse": 32,
            "text": "Go biyaloy Ami so langit a atp a sisiyapn: Na siran na so manga tanda on na tatalikhodan iran"
        },
        {
            "chapter": 21,
            "verse": 33,
            "text": "Na Skaniyan so miyadn ko gagawii go so dawndaw, go so alongan go so olan: Oman i isa on na sii ko okit iyan pphamangdg"
        },
        {
            "chapter": 21,
            "verse": 34,
            "text": "Na da a singgayan Ami a manosiya a miyaonaan ka ko kakakal (ko doniya): Ino amay ka matay ka, na siran na khakakal siran"
        },
        {
            "chapter": 21,
            "verse": 35,
            "text": "Oman i baraniyawa na phakataam ko kapatay: Na ipthpng Ami rkano so marata, go so mapiya, ka tiyoba. Na sii kano Rkami phakandoda"
        },
        {
            "chapter": 21,
            "verse": 36,
            "text": "Na igira a miyailay ka o siran a miyamangongkir, na ba ka iran dn pkhowaa kasandagan. (Gii ran tharoon): \"Ba giyai so phagaloy ko manga katohanan niyo?\" Go siran ko kapkhaaloy o (Allah a) Masalinggagaw na siran na o ongkirn iran"
        },
        {
            "chapter": 21,
            "verse": 37,
            "text": "Inadn so manosiya a aalokalokn: Phakiilay Akn rkano dn so manga tanda Akn; na di niyo phagalokaloki"
        },
        {
            "chapter": 21,
            "verse": 38,
            "text": "Na gi iran tharoon: \"Anda dn angkai a diyandi, o skano na mmamataan kano"
        },
        {
            "chapter": 21,
            "verse": 39,
            "text": "O katokawi o siran a miyamangongkir so masa a di iran marn ko manga paras iran so apoy, go so manga likod iran, go di siran katabangan (na di iran oto matharo)"
        },
        {
            "chapter": 21,
            "verse": 40,
            "text": "Kna, ka phakatalingoma kiran sa mitalmba, na makatktk kiran: Na di iran magaga i karnawn, go di kiran mataalik"
        },
        {
            "chapter": 21,
            "verse": 41,
            "text": "Na sabnsabnar a piyamagompat so manga sogo ko miyaonaan ka; na miyakatoron ko siran a miyamagrg kiran so piyamagompat iran (a siksa)"
        },
        {
            "chapter": 21,
            "verse": 42,
            "text": "Tharoang ka a: \"Antawaa i makasiyap rkano ko gagawii go so dawndaw ko (siksa o Allah a) Masalinggagaw?\" Kna, ka siran na so pananadm ko Kadnan iran na tatalikhodan iran"
        },
        {
            "chapter": 21,
            "verse": 43,
            "text": "Ba adn a manga katohanan iran a makalinding kiran a salakaw Rkami? Di iran khagaga i katabangi ko manga ginawa iran, go da a makaphaninindgan kiran phoon Rkami"
        },
        {
            "chapter": 21,
            "verse": 44,
            "text": "Kna, ka piyakisawitan Ami so kapagintaw ko siran aya, ago so manga loks iran taman sa miyakalndo kiran so omor. Ba iran di khaylay a mataan! a Skami na pzangorn Ami so lopa, na pkhorangan Ami skaniyan ko mbalabala on? Ba siran i phamakadaag"
        },
        {
            "chapter": 21,
            "verse": 45,
            "text": "Tharoang ka (hay Mohammad) a: \"Aya bo a ipphamakaiktiyar Akn rkano na so wahi (a phoon ko Allah)\": Na di phamakin´gn o manga bngl so pananawag, igira a pphamakaiktiyarn siran"
        },
        {
            "chapter": 21,
            "verse": 46,
            "text": "Na mataan a o adn a misogat kiran a mayto bo ko siksa o Kadnan ka, na mataan! a ptharoon iran dn: \"Hay dowan dowaan tano, mataan! a sktano na mimbaloy tano a manga darowaka"
        },
        {
            "chapter": 21,
            "verse": 47,
            "text": "Na ibtad Ami so manga timbangan a ontol sii ko alongan a qiyamah, na da a kasalimbotan a baraniyawa sa mayto bo. Na o adn a timbang (bo) o od a hardal, na italingoma Mi skaniyan: Na makatatarotop Kami a manga pagiitong"
        },
        {
            "chapter": 21,
            "verse": 48,
            "text": "Na sabnsabnar a inibgay Ami ko Mosa, go so Haron so (Tawrat) a padoman, go sindaw go pananadm a bagian o khipanananggila"
        },
        {
            "chapter": 21,
            "verse": 49,
            "text": "Siran na somasangkop siran ko Kadnan iran a migagaib, go siran na so bangkit na ikaalk iran"
        },
        {
            "chapter": 21,
            "verse": 50,
            "text": "Na giyang kaya (a Qor´an) na pananadm a piyakandaklan sa mapiya a initoron Ami skaniyan; ino skano pagongkirn iyo skaniyan"
        },
        {
            "chapter": 21,
            "verse": 51,
            "text": "Na sabnsabnar a inibgay Ami ko Ibrahim so toroan rkaniyan gowani, go Skami i manga tatao ron"
        },
        {
            "chapter": 21,
            "verse": 52,
            "text": "Gowani na pitharo iyan ki ama iyan go so pagtaw niyan: \"Antonaa angkai a manga barahala, a so skano na aya niyo dn sisimbaan"
        },
        {
            "chapter": 21,
            "verse": 53,
            "text": "Pitharo iran a: \"Miyatoon ami so manga loks ami a pphamanimbaan iran"
        },
        {
            "chapter": 21,
            "verse": 54,
            "text": "Pitharo iyan a: \"Sabnsabnar a miyatago kano skano go so manga loks iyo ko kadadag a mapayag"
        },
        {
            "chapter": 21,
            "verse": 55,
            "text": "Pitharo iran: \"Bang ka rkami inowit so bnar, antawaa ska na pd ko manga sasablaw"
        },
        {
            "chapter": 21,
            "verse": 56,
            "text": "Pitharo iyan: \"Kna, ka aya Kadnan iyo na so Kadnan o manga langit ago so lopa, a so miyadn kiran: Na sakn sa makapantag roo man na pd ko manga saksi (on)"
        },
        {
            "chapter": 21,
            "verse": 57,
            "text": "Na ibt ko Allah, ka prataan ko dn so manga barahala niyo ko oriyan o kalalakaw niyo, a mamakatalikhod kano"
        },
        {
            "chapter": 21,
            "verse": 58,
            "text": "Na piphoonan iyan siran mroropt, inonta so mala kiran, ka kalokalo siran na pangndodan iran skaniyan"
        },
        {
            "chapter": 21,
            "verse": 59,
            "text": "Pitharo iran: \"Antawaa i minggolawla sii ko manga katohanan tano? Mataan! a skaniyan na pd dn ko manga darowaka"
        },
        {
            "chapter": 21,
            "verse": 60,
            "text": "Pitharo iran a: \"Miyan´g ami a mangoda a phagalowin iyan siran a: Pmbthowan skaniyan sa Ibrahim"
        },
        {
            "chapter": 21,
            "verse": 61,
            "text": "Pitharo iran: \"Na wita niyo skaniyan ko phangaiilay o manga manosia, ka an iran kazaksii"
        },
        {
            "chapter": 21,
            "verse": 62,
            "text": "Pitharo iran: \"Ba ska i minggolawla saya ko manga katohanan ami, hay Ibrahim"
        },
        {
            "chapter": 21,
            "verse": 63,
            "text": "Pitharo iyan: \"Kna, ka aya minggolawla on na giya mala kiran aya! Na izai niyo siran, o siran na makaptharo siran"
        },
        {
            "chapter": 21,
            "verse": 64,
            "text": "Na kiyandodan iran a ginawa iran na pitharo iran a: \"Mataan! a skano na skano i manga darowaka"
        },
        {
            "chapter": 21,
            "verse": 65,
            "text": "Oriyan iyan na miyabariyonsong a manga olo iran (na pitharo iran:) \"Sabnsabnar a katawan ka a di siran aya makapthataro"
        },
        {
            "chapter": 21,
            "verse": 66,
            "text": "Pitharo iyan: \"Ino niyo pzimbaa a salakaw ko Allah, so da a khiyompiya niyan rkano a mayto bo, go da a khibinasa niyan rkano"
        },
        {
            "chapter": 21,
            "verse": 67,
            "text": "Marzik kano, ago so pzimbaan iyo a salakaw ko Allah! Ba kano di pnggdagda"
        },
        {
            "chapter": 21,
            "verse": 68,
            "text": "Pitharo iran: \"Totonga niyo skaniyan, go tabangi niyo so manga katohanan iyo, o skano na pnggolawlaan niyo"
        },
        {
            "chapter": 21,
            "verse": 69,
            "text": "Pitharo Ami: \"Hay apoy, mbaloy ka a matnggaw, go kalilintad a sii ko Ibrahim"
        },
        {
            "chapter": 21,
            "verse": 70,
            "text": "Na piyakaantapan iran skaniyan sa tipo: Na biyaloy Ami siran a titho a manga logi"
        },
        {
            "chapter": 21,
            "verse": 71,
            "text": "Na siyabt Ami so Ibrahim go so Lot sa inowit Ami ko lopa (a Sham) a so piyakandaklan Ami sa mapiya so dalm iyan, a bagian o manga kaadn"
        },
        {
            "chapter": 21,
            "verse": 72,
            "text": "Na inibgay Ami ron so Is´haq; go so Ya´qob a inioman. Na oman I isa kiran na biyaloy Ami a manga bilangataw"
        },
        {
            "chapter": 21,
            "verse": 73,
            "text": "Go biyaloy Ami siran a pkhakawnotan, a ipphamando iran so sogoan Ami, go iniilaham Ami kiran so kanggolawlaa ko manga pipiya, go so kipamayandgn ko sambayang, go so katonaya ko zakat; go miyabaloy siran a pphamanimba Rkami"
        },
        {
            "chapter": 21,
            "verse": 74,
            "text": "Go so Lot, na bigan Ami skaniyan sa kokoman go katao, go siyabt Ami skaniyan ko (taw ko) ingd a so miyabaloy a giinggolawla ko manga rrzik: Mataan! a siran na miyabaloy siran a pagtaw a marata, a manga songklid"
        },
        {
            "chapter": 21,
            "verse": 75,
            "text": "Na piyakasold Ami skaniyan ko limo Ami: Mataan! a skaniyan na pd ko manga bilangataw"
        },
        {
            "chapter": 21,
            "verse": 76,
            "text": "Go so Noh, ko masa a kiyapangni niyan gowani: Na tiyarima Ami skaniyan, go siyabt Ami skaniyan go so taalok on phoon ko boko a mala"
        },
        {
            "chapter": 21,
            "verse": 77,
            "text": "Go tiyabangan Ami skaniyan ko pagtaw a so piyakambokhag iran so manga ayat Ami: Mataan! a siran na miyabaloy siran a pagtaw a marata: Na inld Ami siran langon"
        },
        {
            "chapter": 21,
            "verse": 78,
            "text": "Go so Dawood, go so Solayman, na gowani na pkhokomn iran so pangomaan gowani a manathab on so kambing o pagtaw: Na miyabaloy Kami ko kokoman iran a manga saksi"
        },
        {
            "chapter": 21,
            "verse": 79,
            "text": "Na piyakisabotan Ami oto ko Solayman: Go oman i isa kiran na bigan Ami sa kokoman go katao; go piyakaphasiyonot Ami a rakhs o Dawood so manga palaw a pthasbik siran, ago so manga papanok: Na Skami i minggolawla (roo)"
        },
        {
            "chapter": 21,
            "verse": 80,
            "text": "Go inindao Ami ron so kaphanday sa rabn a bagian iyo, ka ang kano niyan marnding ko gomaan (o ridoay) niyo: Na una, skano, phanalamat kano"
        },
        {
            "chapter": 21,
            "verse": 81,
            "text": "Go (piyakaphasiyonot Ami ko) bagian o Solayman so ndo a mabagr, pzambr sa sabap sa sogoan iyan, sii ko lopa a so piyakandakl Ami ron so manga pipiya: Na miyabaloy Kami sii ko langowan taman a manga tatao"
        },
        {
            "chapter": 21,
            "verse": 82,
            "text": "Go (piyakaphasiyonot Ami ron) so manga shaytan, a so ipphaninb iran (sa montiya) go gii siran nggalbk sa galbk a salakaw roo; na Skami i somisiyap kiran"
        },
        {
            "chapter": 21,
            "verse": 83,
            "text": "Go so Ayyob, gowani na miyangni ko Kadnan iyan, (sa pitharo iyan:) \"Mataan! a sakn na miyasogat ako a morala, na Ska i lbi a Makalimoon ko Pphamangalimo"
        },
        {
            "chapter": 21,
            "verse": 84,
            "text": "Na tiyarima Ami skaniyan: Na inangkat Ami so minisogat on a morala, go inibgay Ami ron so taalok on, go so lagid iran a rakhs iran, - a limo a phoon ko hadapan Ami, go pananadm a bagian o manga barasimba"
        },
        {
            "chapter": 21,
            "verse": 85,
            "text": "Go so Ismail, go so Idris, go so Zilkifli, oman i isa kiran na pd ko manga papantang"
        },
        {
            "chapter": 21,
            "verse": 86,
            "text": "Na piyakasold Ami siran ko limo Ami: Mataan! a siran na pd ko manga bilangataw"
        },
        {
            "chapter": 21,
            "verse": 87,
            "text": "Go so Yonos a liyamd a sda, gowani a lomalakaw a pkhararangitan: Na aya antangan iyan na di Ami dn kaphakasimpitan skaniyan! Na minigoraok iyan ko katatago iyan ko manga lilibotng: \"Da a tohan a inonta Ska: Soti ka: Mataan! a sakn na miyabaloy ako a pd ko manga baradosa"
        },
        {
            "chapter": 21,
            "verse": 88,
            "text": "Na tiyarima Ami skaniyan: Go siyabt Ami skaniyan phoon ko kapakandadamar: Na lagid man aya a kazabt Ami ko miyamaratiyaya"
        },
        {
            "chapter": 21,
            "verse": 89,
            "text": "Go so Zakariya, gowani a mangni ko Kadnan iyan: \"Kadnan ko, di akong Ka mbagakn a tawantawan, na Ska i lbi a mapiya ko manga waris"
        },
        {
            "chapter": 21,
            "verse": 90,
            "text": "Na tiyarima Ami skaniyan: Go inibgay Ami rkaniyan so Yahya: Go tiyanor Ami rkaniyan si karoma niyan. Mataan! a siran na miyabaloy siran a gii siran magoradorad ko manga pipiya: Go pphamangni siran Rkami sa kabaya ago kalk, go miyabaloy siran a sii siran Rkami pphananangkopan"
        },
        {
            "chapter": 21,
            "verse": 91,
            "text": "Go so (Maryam a) siniyap iyan a ginawa niyan: Na iniiyop Ami ron so pd ko inadn Ami a niyawa, go biyaloy Ami skaniyan ago so wata iyan a tanda ko manga kaadn"
        },
        {
            "chapter": 21,
            "verse": 92,
            "text": "Mataan! a giyai okit iyo a okit a isa, go Sakn i Kadnan iyo: Na simba Ako niyo"
        },
        {
            "chapter": 21,
            "verse": 93,
            "text": "Na pizapotol iran so okit iran, ko ltlt iran; na oman i isa kiran na sii siran Rkami phamakandod"
        },
        {
            "chapter": 21,
            "verse": 94,
            "text": "Na sadn sa nggalbkn iyan so manga pipiya a skaniyan na mapaparatiyaya, - na di kalimngan so galbk iyan: Go mataan! a skami i pphanorat on"
        },
        {
            "chapter": 21,
            "verse": 95,
            "text": "Na inrn so phagingd a bininasa Mi skaniyan: Mataan! a siran na di siran makambalingan"
        },
        {
            "chapter": 21,
            "verse": 96,
            "text": "Taman ko masa a kalkaan so Yajoj ago so Majoj, a siran na mamakapoon ko oman i bobongan a gii siran zasakoya"
        },
        {
            "chapter": 21,
            "verse": 97,
            "text": "Na miyakarani so diyandi a bnar: Na samawto na giyoto! na masambolayang so manga kaylay o siran a miyamangongkir: (matharo iran:) \"Hay dowan dowaan tano! Sabnar a miyatago tano ko da kayn´ngkaa sangkai; kna, ka mimbaloy tano a manga darowaka"
        },
        {
            "chapter": 21,
            "verse": 98,
            "text": "Mataan! a skano ago so pzimbaan iyo a salakaw ko Allah, na itagon ko naraka Jahannam! Skano na rong kano phamakasold"
        },
        {
            "chapter": 21,
            "verse": 99,
            "text": "O aya btad o siran aya na manga katohanan, na di siran on mamakasold. Na oman i isa kiran na ron siran on dn makakakal"
        },
        {
            "chapter": 21,
            "verse": 100,
            "text": "Aya bagian iran on na katagaw, go siran na di siran roo phamakan´g"
        },
        {
            "chapter": 21,
            "verse": 101,
            "text": "Mataan! a siran a miyaona a bagian iran a phoon Rkami so mapiya, na siran man na piyakawatan siran on"
        },
        {
            "chapter": 21,
            "verse": 102,
            "text": "Di ran khan´g so dagdb iyan: Go siran i khatago ko pkhababayaan o manga ginawa iran, sa makakakal siran (roo)"
        },
        {
            "chapter": 21,
            "verse": 103,
            "text": "Di siran mapakamboko o pakalklk a lbi a mala: Go ipagalaw kiran o manga malaikat a: \"Giyaya so alongan iyo, - a so skano na ididiyandi rkano"
        },
        {
            "chapter": 21,
            "verse": 104,
            "text": "Alongan a kalolona Mi ko langit lagid o kaplolona o paniniyorat ko manga kitab, - lagid o kiniphoonn Ami ko paganay a kiyapangadn, a khasowin Ami skaniyan: Diyandi a matatangkd Rkami: Mataan! a Skami i tatap a pnggagalbk"
        },
        {
            "chapter": 21,
            "verse": 105,
            "text": "Na sabnsabnar a inisorat Ami ko Zaboor, ko oriyan o pananadm a: \"Mataan! a so lopa na kaphangowarisan oto o manga oripn ko a manga bilangataw"
        },
        {
            "chapter": 21,
            "verse": 106,
            "text": "Mataan! a matatago saya so tanto a tarotop a ndao, a bagian o pagtaw a manga barasimba"
        },
        {
            "chapter": 21,
            "verse": 107,
            "text": "Na da a kiyasogo Ami rka (hay Mohammad), a rowar sa limo ko manga kaadn"
        },
        {
            "chapter": 21,
            "verse": 108,
            "text": "Tharoang ka (hay Mohammad) a: \"Aya bo a iphagilaham rakn na aya bo a tohan iyo na tohan a isa\": Na una, skano mimbayorantang kano"
        },
        {
            "chapter": 21,
            "verse": 109,
            "text": "Na amay ka tomalikhod siran, na tharoang ka a: \"Piyakatokaw akn skano sa mlagilagid; na di ko katawan o ino marani antawaa mawatan so ididiyandi rkano"
        },
        {
            "chapter": 21,
            "verse": 110,
            "text": "Mataan! a Skaniyan na katawan Iyan so matanog a katharo, go katawan Iyan so pag-umaan nyo"
        },
        {
            "chapter": 21,
            "verse": 111,
            "text": "Na di akn katawan oba giyaya na tiyoba rkano, go kazonor taman ko masa (o kapatay)"
        },
        {
            "chapter": 21,
            "verse": 112,
            "text": "Pitharo iyan: \"Kadnan ko, kokomn Ka (rkami) so bnar. Na aya Kadnan ami na so (Allah a) Masalinggagaw a Kaphangniyan sa tabang, a sorang ko iphropa niyo"
        },
        {
            "chapter": 22,
            "verse": 1,
            "text": "Hay manga manosiya, kalkn iyo so Kadnan iyo, mataan! a so linog ko bangkit na shay´ a lbi a mala"
        },
        {
            "chapter": 22,
            "verse": 2,
            "text": "Sii ko alongan a maylay niyo to, na kalipatan o oman i pphakasoso so pphakasoson iyan, go mimbawata o oman i mawgat so ikawgat iyan: Go maylaing ka so manga manosiya a (lagid o) khikabbrg, a kna a ba siran khikabbrg: Na ogaid na so siksa o Allah a sangat (i kaadai kiran sa akal)"
        },
        {
            "chapter": 22,
            "verse": 3,
            "text": "Na adn a pd ko manga manosiya a taw a gii makiphapawala makapantag ko Allah, sa kna ba katao, - go phagonotan iyan so oman i shaytan a pphaminasa"
        },
        {
            "chapter": 22,
            "verse": 4,
            "text": "Minikokom rkaniyan a mataan! a sadn sa manarig on na mataan! a skaniyan na khadadag iyan, go mapnggonanao Niyan ko siksa ko naraka Sair"
        },
        {
            "chapter": 22,
            "verse": 5,
            "text": "Hay manga manosiya, oba kano zasangka ko kawyag (ko oriyan o kapatay), na mataan! a Skami na inadn Ami skano a phoon sa botha, oriyan iyan na phoon sa notfa, oriyan iyan na phoon sa rogo a mbabathik, oriyan iyan na phoon sa saporon a sapo, a miyabaloy ago da mabaloy, ka an Ami rkano mapakaliwanag; go pthangnn Ami ko manga tiyan so kabaya Ami taman ko taalik a miyapnto, oriyan iyan na pphakaliyon Ami skano a manga wata, oriyan iyan (na pphakalaan Ami skano), ka ang kano raotn ko katarotop o bagr iyo; na adn a pd rkano a taw a pphatay (a kangodaan), go adn a pd rkano a taw a phakakasowin ko tanto a korang a kawyagoyag, ka an da a katawan iyan ko oriyan o katao a mayto bo. Na pkhaylaing ka so lopa a kamamaraan, na igira a piyakatoron Ami ron so ig, na pananabadn, go zibokar, go mapakatho iyan so oman i mbarambarang (a mangngto) a mapiya i paras"
        },
        {
            "chapter": 22,
            "verse": 6,
            "text": "Giyoto man na sabap sa mataan! a so Allah na Skaniyan so Bnar: Go mataan! a Skaniyan na pagoyagn Iyan so miyamatay, go mataan! a Skaniyan na so langowan taman na Gaos Iyan"
        },
        {
            "chapter": 22,
            "verse": 7,
            "text": "Na mataan! a so bangkit na phakatalingoma: da a sangka a madadalm on, go mataan! a so Allah na pagoyagn Iyan so taw a matatago ko manga kobor"
        },
        {
            "chapter": 22,
            "verse": 8,
            "text": "Na adn a pd ko manga manosiya a gii makiphapawala makapantag ko Allah, a kna a ba katao, go kna a ba toroan, go kna a ba kitab a pphakabgay sa maliwanag"
        },
        {
            "chapter": 22,
            "verse": 9,
            "text": "A lilingiin iyan a lig iyan, ka an makadadag phoon ko lalan o Allah a: Adn a bagian iyan sii ko doniya a kahinaan, go pakitaaman Ami ron ko alongan a qiyamah so siksa a phakatotong"
        },
        {
            "chapter": 22,
            "verse": 10,
            "text": "(Ptharoon on:) \"Giyai man na sabap ko miyanggalbk o mbala a limang ka, go mataan! a so Allah na kna a ba salimbot ko manga oripn Iyan"
        },
        {
            "chapter": 22,
            "verse": 11,
            "text": "Na adn a pd ko manga manosiya a pzimbaan iyan so Allah sa pkhaalangalangan: Na o masogat skaniyan a mapiya, na masoat on; na o masogat skaniyan a tiyoba, na klidn iyan a paras iyan: Miyalogi sa doniya, go sa akhirat: Giyoto man na skaniyan so kalogi a mapayag"
        },
        {
            "chapter": 22,
            "verse": 12,
            "text": "Pphanongganowin iyan a salakaw ko Allah, so di ron phakabinasa, go di ron phakaompiya: Giyoto man na skaniyan so kadadag a mawatan"
        },
        {
            "chapter": 22,
            "verse": 13,
            "text": "Pphanongganowin iyan so nganin a so kaphakabinasa niyan na lbi a marani a di so kaphakaompiya niyan. Tanto a marata a panarigan, go tanto a marata a bolayoka"
        },
        {
            "chapter": 22,
            "verse": 14,
            "text": "Mataan! a so Allah na phakasoldn Iyan so miyamaratiyaya, go pinggalbk iran so manga pipiya, ko manga sorga, a pphamangondas ko kababaan iyan so manga lawasayg: Mataan! a so Allah na pnggolawlaan Iyan so nganin a kabaya Iyan"
        },
        {
            "chapter": 22,
            "verse": 15,
            "text": "Sadn sa taw a aya btad iyan na tatarimaan iyan sa di dn thabangan o Allah (so Mohammad) sii sa doniya, go sa akhirat, na btr sa tali ko boongan, oriyan iyan na paggt: Na nggdagdaan iyan o ino khaylang dn o antangan iyan a marata so igagani gani ron"
        },
        {
            "chapter": 22,
            "verse": 16,
            "text": "Na lagid aya a kinitoronn Ami ron a manga tanda a manga rarayag; go mataan! a so Allah na pnggonanaon Iyan so taw a kabaya Iyan"
        },
        {
            "chapter": 22,
            "verse": 17,
            "text": "Mataan! a so miyamaratiyaya, go so manga Yahodi, go so manga Sabiin, go so manga Kristiyan, go so manga Majosi, go so miyamanakoto, - na mataan! a so Allah na khokomn Iyan siran ko alongan a qiyamah: Mataan! a so Allah i saksi ko langowan taman"
        },
        {
            "chapter": 22,
            "verse": 18,
            "text": "Bang ka di katawi a mataan! a so Allah na somosodiod on so matatago ko manga langit go so matatago ko lopa, - go so alongan, go so olan, go so manga bitoon; go so manga palaw, go so manga kayo, go so manga binatang; go madakl a pd on ko manga manosiya? Na madakl a miyatangkd on so siksa: Na sadn sa hinaan o Allah, na da a makabgay ron sa mnang: Mataan! a so Allah na pnggolawlaan Iyan so nganin a kabaya Iyan"
        },
        {
            "chapter": 22,
            "verse": 19,
            "text": "Giya dowaya a pkharido na miyarido siran makapantag ko Kadnan iran: Na so miyamangongkir, na khasnggayan siran sa nditarn a apoy phangododn ko poro o manga olo iran so phlikabo a ig"
        },
        {
            "chapter": 22,
            "verse": 20,
            "text": "Ipthonag oto ko matatago ko manga tiyan iran, go so manga kobal"
        },
        {
            "chapter": 22,
            "verse": 21,
            "text": "Go adn a manga bagian iran a manga rompi a potaw (a ipmbasal kiran)"
        },
        {
            "chapter": 22,
            "verse": 22,
            "text": "Oman iran makhadiyat a kapagawa iran on, phoon ko boko, na pakakasowin siran on, go (tharoon kiran:) \"Taami niyo so siksa a phakatotong"
        },
        {
            "chapter": 22,
            "verse": 23,
            "text": "Mataan! a so Allah na phakasoldn Iyan so miyamaratiyaya, go pinggalbk iran so manga pipiya, ko manga sorga a pphamangondas ko kababaan iyan so manga lawasayg: Phangimowan siran roo ko manga salnda a bolawan go montiya, go aya manga nditarn iran roo na sotra"
        },
        {
            "chapter": 22,
            "verse": 24,
            "text": "Go miyanggonanao siran ko mapiya a katharo: Go miyanggonanao siran ko lalan o (Allah a) Diyaitano-podi"
        },
        {
            "chapter": 22,
            "verse": 25,
            "text": "Mataan! a so miyamangongkir, go pphangalang siran ko lalan o Allah, ago so Masjidil Haram, a so inisnggay Ami skaniyan a bagian o manga manosiya, a mlagid on so mababaling on, ago so mananangga. Na sadn sa khadiyat roo sa di ontol sabap sa kapanganiyaya, na pakataamn Ami skaniyan ko siksa a malipds"
        },
        {
            "chapter": 22,
            "verse": 26,
            "text": "Na gowani na piyayag Ami ko Ibrahim, so darpa o walay, (sa pitharo Ami ron:) \"Da a zakoton ka Rakn a mayto bo; go sotiyang ka so walay Akn a bagian o gii thatawap, ago so pphamanindg, go so pphroroko a pphamanodiod"
        },
        {
            "chapter": 22,
            "verse": 27,
            "text": "Na tawagn ka ko manga manosiya so kapnay-hajji: Ka mamakatalingoma siran rka a pphlalalag, go (khikokoda ko) oman i onta, a mamakatalingoma siran a phoon ko oman i lalan a mawatan"
        },
        {
            "chapter": 22,
            "verse": 28,
            "text": "Ka an iyan kamasai so phamakaompiya kiran, go an iran pkhaaloy so ngaran o Allah, sii ko manga alongan a khikappnto makapantag ko iniriskhi Niyan kiran a manga binatang a manga ayam: Na kang kano ron go pakakana niyo (ron) so karrgnan a pkhamrmran"
        },
        {
            "chapter": 22,
            "verse": 29,
            "text": "Oriyan iyan na lalann iran so okit iran (ko kapnay-hajji) go tomann iran so manga samaya iran, go thawap siran ko walay a andang"
        },
        {
            "chapter": 22,
            "verse": 30,
            "text": "Giyoto man: Na sadn sa slaan iyan so piyakipamagadatan o Allah, na giyoto i mapiya on sii ko Kadnan iyan. Na piyakay rkano so manga ayam, inonta so kapphangadian rkano (so kiya haram awn): Na pakawatani niyo so marzik a manga barahala, go pakawatani niyo so katharo a kabokhag"
        },
        {
            "chapter": 22,
            "verse": 31,
            "text": "A zasalimbotawan kano ko Allah, sa di niyo pphamanakoton Skaniyan: Na sadn sa ipanakoto niyan so Allah, na lagid oba miyawlog a phoon ko kawang na pzayabn skaniyan o manga papanok, odi na ipmbayog skaniyan o ndo ko darpa a mawatan"
        },
        {
            "chapter": 22,
            "verse": 32,
            "text": "Giyoto man: Na sadn sa slaan iyan so manga tanda o Allah, na mataan aya! a pd ko kapphangongonotan o manga poso"
        },
        {
            "chapter": 22,
            "verse": 33,
            "text": "Adn a bagian iyo ron a manga gona taman ko taalik a ppntoon: Oriyan iyan na so zombalian on na sii ko (obay o) walay a andang"
        },
        {
            "chapter": 22,
            "verse": 34,
            "text": "Na oman i pagtaw na singgayan Ami sa pphanombalian, ka an iran pkhaaloy so ngaran o Allah sii ko inipagpr Iyan kiran a binatang a manga ayam. Na so Tohan iyo na tohan a Isa: Na Ron kano mbayorantang: Na pphamanotholing ka sa mapiya so khipangangalimbabaan"
        },
        {
            "chapter": 22,
            "verse": 35,
            "text": "Siran na igira miyaaloy so Allah, na somangkop so manga poso iran, go manga papantang ko nganin a minisogat kiran (a tiyoba), go khipamamayandg ko sambayang, go so sabaad ko inibgay Ami kiran na ipphammgay ran"
        },
        {
            "chapter": 22,
            "verse": 36,
            "text": "Na so manga onta na inisnggay Ami skaniyan a bagian iyo a pd ko manga tanda o Allah: Adn a bagian iyo ron a mapiya: Na aloya niyo so ngaran o Allah ko kasombalia on a khipakatitindg: Na igira minibtad so manga kilid iran (ko lopa), na kang kano ron, go pakakana niyo (ron) so domadapay, go so baraarapan: Lagid oto man a kiyapakaphasiyonot Ami kiran rkano, ka ang kano makapanalamat"
        },
        {
            "chapter": 22,
            "verse": 37,
            "text": "Di dn izampay ko Allah so manga sapo iran, go so manga rogo iran: Na ogaid na izampay ron so kapangongonotan a phoon rkano: Lagid oto man a kiyapaka phasiyonota Niyan kiran rkano, ka an iyo mazlasla so Allah ko kiyanggonanaoa Niyan rkano: Na pphamanotholing ka sa mapiya so miphipiyapiya"
        },
        {
            "chapter": 22,
            "verse": 38,
            "text": "Mataan! a so Allah na lilindingn Iyan so miyamaratiyaya: Mataan! a so Allah na di Niyan khabayaan so langowan o makadorat, a miyongkir"
        },
        {
            "chapter": 22,
            "verse": 39,
            "text": "Bigan sa idin (ko kaphrang) so siran a pphamono on siran sabap sa mataan! a siran na inaniyaya siran; - na mataan! a so Allah sii ko katabangi kiran na sabnar a Gaos Iyan"
        },
        {
            "chapter": 22,
            "verse": 40,
            "text": "Siran na biyogaw siran ko manga ingd iran sa di ontol, giya bo a gi iran katharoa sa: \"Aya Kadnan Ami na so Allah\". Na oda rna o Allah so manga manosiya so sabaad kiran sabap ko sabaad, na miyangaggba dn so manga (simbaan a) Sawami, go Biyaon, go Salawato, go so manga masjid, a pkhaaloy ron so ngaran o Allah sa madakl. Na mataan a thabangan dn o Allah so pthabang Rkaniyan; - mataan! a so Allah na titho a Mabagr, a Dikharn"
        },
        {
            "chapter": 22,
            "verse": 41,
            "text": "Siran na o pakakhapaar Ami siran ko lopa, na iphamayandg iran so sambayang, go tonayn iran so zakat, go isogo iran so mapiya, go isapar iran so marata: Na kapaar o Allah so khaakiran ko pkhakawlawla"
        },
        {
            "chapter": 22,
            "verse": 42,
            "text": "Na o taplisa ka iran (hay Mohammad), na sabnar a tomiyaplis ko miyaonaan iran so pagtaw o Noh, go so Ad, go so Samod"
        },
        {
            "chapter": 22,
            "verse": 43,
            "text": "Go so pagtaw o Ibrahim, go so pagtaw o Lot"
        },
        {
            "chapter": 22,
            "verse": 44,
            "text": "Go so manga taw sa Madyan; go tiyaplis so Mosa. Na piyakathali Akn sa malayat so manga kapir, oriyan iyan na diyan´g Akn siran: Na antonaa i miyambtad o kiyaalina Ko (kiran)"
        },
        {
            "chapter": 22,
            "verse": 45,
            "text": "Na madakl a phagingd a bininasa Mi skaniyan ko gi iran kandarowaka, na skaniyan na miyamangirobar so manga atp iyan, go paridi a kiyaganatan, go torogan a maporo"
        },
        {
            "chapter": 22,
            "verse": 46,
            "text": "Ba siran da makalalakaw ko lopa, na adn a bagian iran a manga poso a mipnggdagda iran, odi na manga tangila a miphamamakin´g iran? Na mataan aya! a di khabota so manga kaylay, na ogaid na aya khabota na so manga poso a so zisii ko manga rarb"
        },
        {
            "chapter": 22,
            "verse": 47,
            "text": "Na phangnin iran rka (hay Mohammad), a kapagalokaloki ko siksa na di dn pndorat so Allah ko diyandi Iyan. Na mataan! a so salongan sii ko Kadnan ka na lagid o sanggibo ragon ko itongan iyo (sa doniya)"
        },
        {
            "chapter": 22,
            "verse": 48,
            "text": "Na madakl a phagingd a piyakathali Akn sa malayat, ko gi iran kandarowaka, oriyan iyan na siniksa Akn skaniyan. Na Sakn i khandodan"
        },
        {
            "chapter": 22,
            "verse": 49,
            "text": "Tharoang ka: \"Hay manga manosiya, sakn na matag ako rkano phamakaiktiyar a mapayag"
        },
        {
            "chapter": 22,
            "verse": 50,
            "text": "Na siran a miyamaratiyaya, go pinggalbk iran so manga pipiya, na adn a bagian iran a maap, ago pagpr a mapiya"
        },
        {
            "chapter": 22,
            "verse": 51,
            "text": "Na siran a miyamamanamar maminasa ko manga ayat Ami, a rorompisan iran; - na siran man i manga taw ko naraka Jahim"
        },
        {
            "chapter": 22,
            "verse": 52,
            "text": "Na da a siyogo Ami ko miyaonaan ka (hay Mohammad) a sogo odi na nabi, a ba di igira miyatiya, na pzarampongn o shaytan so batiya iyan: Na phagilangn o Allah so ipzarampong o shaytan, oriyan iyan na gii pakathaknaan o Allah so manga ayat Iyan: Na so Allah na Matao, a Mawngangn"
        },
        {
            "chapter": 22,
            "verse": 53,
            "text": "Ka mbalowin Iyan so ipzarampong o shaytan a tiyoba ko siran a kadadalman so manga poso iran sa gdamn, go so manga ttgas so manga poso iran: Na mataan! a so manga darowaka na matatago dn ko kiyanggibas, a mawatan"
        },
        {
            "chapter": 22,
            "verse": 54,
            "text": "Go adn katokawi o siran a piyamgan ko katao a mataan! (a giya Qor´an aya) na bnar a phoon ko Kadnan ka, go maparatiyaya iran aya, go thakna Rkaniyan so manga poso iran: Na mataan! a so Allah i titho a pnggonanao ko siran a miyamaratiyaya ko okit a ontol"
        },
        {
            "chapter": 22,
            "verse": 55,
            "text": "Na di khapokas so siran a miyamangongkir ko kazasangka Rkaniyan taman sa kapakatalingoma kiran o bangkit a mitalmba, odi na makatalingoma kiran so siksa ko gawii a da a kapipiya on a ginawa"
        },
        {
            "chapter": 22,
            "verse": 56,
            "text": "So kapaar sa alongan oto na rk o Allah: Khokomn Iyan siran: Na siran a miyamaratiyaya, go pinggalbk iran so manga pipiya, na matago ko manga sorga a pakadarandang"
        },
        {
            "chapter": 22,
            "verse": 57,
            "text": "Na so miyamangongkir go piyakambokhag iran so manga ayat Ami, na siran man na adn a bagian iran a siksa a phakahina"
        },
        {
            "chapter": 22,
            "verse": 58,
            "text": "Na so miyamanogalin sa ingd makapantag ko lalan o Allah, oriyan iyan na miyaprang siran, odi na miyatay siran, - na mataan a priskhiyan siran dn o Allah sa riskhi a mapiya: Na mataan! a so Allah na Skaniyan dn i lbi a mapiya ko pphamamgay sa riskhi"
        },
        {
            "chapter": 22,
            "verse": 59,
            "text": "Mataan a phakasoldn Iyan siran dn ko (sorga a) khasoldan a khasoat siran on: Na mataan! a so Allah na titho a Matao, a Matigr"
        },
        {
            "chapter": 22,
            "verse": 60,
            "text": "Giyoto dn man. Na sadn sa somaop sa lagid o kiya aniyayaa on, oriyan iyan na inaniyaya pman skaniyan, na mataan a thabangan dn skaniyan o Allah: Mataan! a so Allah na titho a Mamaapn, a Manapi"
        },
        {
            "chapter": 22,
            "verse": 61,
            "text": "Giyoto dn man. Sabap sa mataan! a so Allah na pphakasoldn Iyan so gagawii ko dawndaw, go pphakasoldn Iyan so dawndaw ko gagawii; na mataan! a so Allah na Pphakan´g, a Pphakaylay"
        },
        {
            "chapter": 22,
            "verse": 62,
            "text": "Giyoto dn man. Sabap sa mataan! a so Allah na Skaniyan so Bnar; go mataan! a so pphanongganowin iran a salakaw Rkaniyan, - na skaniyan so ribat: Go mataan! a so Allah na Skaniyan so Maporo, a Mala"
        },
        {
            "chapter": 22,
            "verse": 63,
            "text": "Bang ka di katawi a mataan! a so Allah na piyakatoron Iyan a phoon ko kawang so ig, na pkhabaloy so lopa a magagadong? Mataan! a so Allah na tanto a Malai-gagaw, a Kaip"
        },
        {
            "chapter": 22,
            "verse": 64,
            "text": "Rk Iyan so zisii ko manga langit ago so zisii ko lopa: Na mataan! a so Allah na titho a Skaniyan so Kawasa, a Pphodin"
        },
        {
            "chapter": 22,
            "verse": 65,
            "text": "Bang ka di katawi a mataan! a so Allah na piyakaphasiyonot Iyan rkano so zisii ko lopa, ago so manga kapal a pphamangtas ko kalodan sabap sa sogoan Iyan? Go uurnn Iyan so langit ka oba makatana ko lopa inonta o sabap sa idin Iyan: Mataan! a so Allah na tanto a Makapdiin ko manga manosiya, a Makalimoon"
        },
        {
            "chapter": 22,
            "verse": 66,
            "text": "Go Skaniyan so miyoyag rkano, oriyan iyan na mbono on kano Niyan, oriyan iyan na pagoyagn kano Niyan (ko oriyan o kapatay): Mataan! a so manosiya na titho a da a tadm iyan"
        },
        {
            "chapter": 22,
            "verse": 67,
            "text": "Oman i pagtaw na singgayan Ami sa okit, a siran na aya iran oto phagokitan: Na oba ka iran mapokas ko okit (a makaoontol); na panolonn ka so (okit o) Kadnan ka: Mataan! a ska na matatangkd a sii ko toroan a matitho"
        },
        {
            "chapter": 22,
            "verse": 68,
            "text": "Na amay ka makipphawala siran rka, na tharoang ka a: \"So Allah i Matao ko gii niyo nggolawlaan"
        },
        {
            "chapter": 22,
            "verse": 69,
            "text": "So Allah na khokomn kano Niyan ko alongan a qiyamah sii ko nganin a miyabaloy kano ron a di niyo phagayonayonan"
        },
        {
            "chapter": 22,
            "verse": 70,
            "text": "Bang ka di katawi a mataan! a so Allah na katawan Iyan so zisii ko langit ago so lopa? Mataan! a giyoto man na matatago ko kitab, mataan! a giyoto man sii ko Allah na malbod"
        },
        {
            "chapter": 22,
            "verse": 71,
            "text": "Na pzimbaan iran a salakaw ko Allah, so da a initoron Iyan on a katantowan, go so da a bagian iran on a katao: Na da a bagian o manga darowaka a phakatabang"
        },
        {
            "chapter": 22,
            "verse": 72,
            "text": "Na igira a pmbatiyaan kiran so manga ayat Ami, a manga rarayag, na masarinong ka ko manga paras o siran a miyamangongkir so kagowad. Sama iran bo di phamntola so pphamatiya kiran ko manga ayat Ami. Tharoang ka: \"Ino o panothola ko rkano so marata a di giyoto? So naraka! na inithiyagar oto o Allah ko siran a miyamangongkir! Na mikharatarata a khabolosan"
        },
        {
            "chapter": 22,
            "verse": 73,
            "text": "Hay manga manosiya! adn a inmbaalan a ibarat. Na pamakin´ga niyo skaniyan. Mataan! a so pphanongganowin iyo a salakaw ko Allah, na da dn a khaadn iran a satiman bo a tndk, apiya pn thimotimo an iran oto. Na o adn a khowaan kiran o tndk a mayto bo, na di iran oto kharn Rkaniyan. Malmk so pphangampit, ago so pphangampitn"
        },
        {
            "chapter": 22,
            "verse": 74,
            "text": "Da iran slaan ko Allah so titho a kala Iyan: Mataan! a so Allah na titho a Mabagr, a Domadaag"
        },
        {
            "chapter": 22,
            "verse": 75,
            "text": "So Allah na pphamili ko manga malaikat sa manga sogo ago so sabaad ko manga manosiya; mataan! a so Allah na Pphakan´g, a Pphakaylay"
        },
        {
            "chapter": 22,
            "verse": 76,
            "text": "Katawan Iyan so kasasangoran iran go so katatalikhodan iran: Na sii bo ko Allah phakandoda so pkhakawlawla"
        },
        {
            "chapter": 22,
            "verse": 77,
            "text": "Hay so miyamaratiyaya, roko kano, go sodiod kano, go simbaa niyo so Kadnan iyo, go nggolawlaa niyo so mapiya; ka ang kano makadaag"
        },
        {
            "chapter": 22,
            "verse": 78,
            "text": "Na panagontamann iyo sii ko Allah so ontol a kapanagontaman Rkaniyan, Skaniyan na pinili kano Niyan, go da a inisnggay Niyan rkano sii ko agama a masimpit; okit o ama iyo a Ibrahim. Skaniyan i mitho rkano sa manga Moslim gowani, go sii sangkai (a Qor´an); ka an mabaloy so sogo a saksi rkano, go mabaloy kano a manga saksi ko manga manosiya! Na pamayandgn iyo so sambayang, go tonaya niyo so zakat, go sarigi niyo so Allah. Skaniyan i Panarigan iyo; na miyakapiyapiya a Panarigan, go miyakapiyapiya a Phananabang"
        }
    ]
}