{
    "juzs": [
        {
            "chapter": 6,
            "verse": 111,
            "text": "Na opama ka mataan! a Skami na piyakatoron Ami kiran so manga malaikat, go minimbitiyarai siran o miyamatay, go tinimo Ami kiran so langowan taman a minipagadapa (iran), na di siran dn maratiyaya, inonta o kabaya o Allah. Na ogaid na kadaklan kiran na di manga tatao"
        },
        {
            "chapter": 6,
            "verse": 112,
            "text": "Na lagid aya a kiyasnggay Ami ko oman i nabi sa ridoay, a manga shaytan ko manga manosiya, go so manga jinn, a ipphamodiyok o sabaad kiran ko sabaad so inirmasan a katharo, ka an siran maikmat. Na o kabaya o Kadnan ka, na di iran oto manggolawla: Na botawaning ka siran ago so gi iran mbabaasn"
        },
        {
            "chapter": 6,
            "verse": 113,
            "text": "Ka an on mitaliyadok so manga poso o siran a di miyamaratiyaya ko akhirat: Go an siran on masoat, go an iran gii manggolawla so siran na gi iran nggolawlaan (a dosa)"
        },
        {
            "chapter": 6,
            "verse": 114,
            "text": "(Tharoang ka a:) \"Ba adn a salakaw ko Allah a pmbabanogn akn a kokoman? - a Skaniyan so tomiyoron rkano ko kitab,\" a katatarotopan sa osayan. Na so siran a bigan Ami ko kitab, na katawan iran, a mataan! (a giya Qor´an aya na) initoron a phoon ko Kadnan ka a bnar. Na ding ka dn mbaloya a ginawang ka a pd ko pkhakadowadowaan"
        },
        {
            "chapter": 6,
            "verse": 115,
            "text": "Na miyasamporna so katharo o Kadnan ka a bnar ago ontol: da a phakasambi ko manga katharo Iyan: Go Skaniyan so Pphakan´g, a Matao"
        },
        {
            "chapter": 6,
            "verse": 116,
            "text": "Na amay ka onotan ka so kadaklan ko taw ko lopa, na khapokas ka iran ko lalan o Allah; ka da a phagonotan iran a rowar ko arangan: Go ba siran dn dii pangsar"
        },
        {
            "chapter": 6,
            "verse": 117,
            "text": "Mataan! a so Kadnan ka na Skaniyan i Matao ko taw a mapopokas ko lalan Iyan: Go Skaniyan i Matao ko khipakaoontol"
        },
        {
            "chapter": 6,
            "verse": 118,
            "text": "Na kang kano ko miyaaloy ron so ngaran o Allah, o skano na so manga ayat Iyan i paparatiyayaan iyo"
        },
        {
            "chapter": 6,
            "verse": 119,
            "text": "Na antonaa i sikap iyo (a maka-uurn rkano) sa di niyo kakhan ko miyaaloy ron so ngaran o Allah, a sabnar a pizmpad Iyan rkano magosay so kiyaram Iyan rkano inonta so kiyasngtan kano ron? Na mataan! a madakl a tanto a pphamakadadag sabap ko manga kabaya iran a ribat a kna a ba katao. Mataan! a so Kadnan ka na Skaniyan i Matao ko manga malawani"
        },
        {
            "chapter": 6,
            "verse": 120,
            "text": "Na ganati niyo so mapapayag a dosa, go so masoln on: Mataan! a siran a gii zokat ko dosa na imbalas kiran dn so pizokat iran"
        },
        {
            "chapter": 6,
            "verse": 121,
            "text": "Na di kano khan ko da on maaloy so ngaran o Allah: Ka mataan aya! a titho a kandarowaka. Na mataan! a so manga shaytan na titho a pphamodiyokn iran so manga salinggogopa iran, ka an kano iran mapphamawal. Na amay ka onotan iyo siran, na mataan! a skano na titho a manga pananakoto"
        },
        {
            "chapter": 6,
            "verse": 122,
            "text": "Ino so taw a aya btad iran na maatay, na inoyag Ami skaniyan, go singgayan Ami sa sindaw a sabap a pkhilalakaw niyan ko manga manosiya, ba lagid o taw a makaiibarat skaniyan sa matatago ko manga lilibotng, a di ron phakaawa? Lagid aya a kiyapharasi Ami ko da pamaratiyaya ko pinggolawla iran"
        },
        {
            "chapter": 6,
            "verse": 123,
            "text": "Go lagid aya a kiyasnggay Ami ko oman i ingd, sa manga ala ko manga rarata on i ongar, ka an siran on makapphagantangan sa marata: Na da a kapphagantanganan iran sa marata a rowar ko manga ginawa iran, sa di iran maiin´ngka"
        },
        {
            "chapter": 6,
            "verse": 124,
            "text": "Na igira adn a miyakaoma kiran a tanda, na tharoon iran a: \"Di ami dn pharatiyayaan taman sa di kami kabgan sa lagid o inibgay ko manga sogo o Allah. So Allah i Matao sa sadn sa ipkhidiya Niyan ko sogoan Iyan. Na khasogat dn so siran a mimamarata i ongar a kapakayto sii ko Allah, go siksa a sangat, sabap ko kiyapagantangan iran sa marata"
        },
        {
            "chapter": 6,
            "verse": 125,
            "text": "Na sadn sa kabaya o Allah a katoroa Niyan on, - na phakaloagn Iyan so rarb iyan ko kambayorantang; go sadn sa kabaya Iyan a kadadaga Niyan on, na mbaloyn Iyan so rarb iyan a maggt a masimpit, lagid oba pphanakdg ko kawang: Lagid oto a kipznggayn, o Allah ko siksa ko siran a di mapaparatiyaya"
        },
        {
            "chapter": 6,
            "verse": 126,
            "text": "Na giya ungkai (a Islam) i lalan o Kadnan ka, a makaoontol: Sabnar a pizmpad Ami magosay so manga ayat ko pagtaw a khipakatatadm"
        },
        {
            "chapter": 6,
            "verse": 127,
            "text": "Bagian iran so ingd a kalilintad sii ko Kadnan iran: Go Skaniyan i Panarigan iran, sabap ko pinggolawla iran (a mapiya)"
        },
        {
            "chapter": 6,
            "verse": 128,
            "text": "Na sii ko gawii a kalimoda Niyan kiran langon, (na tharoon Iyan): \"Hay malilimod a manga jinn! Sabnar a madakl a liyalong iyo ko manga manosiya.\" Na tharoon o manga salinggogopa iran a pd ko manga manosiya: \"Kadnan ami, kiyasawitan o sabaad rkami so sabaad: Na inisampay kami ko diyandi ami a so inidiyandii Ka rkami.\" Tharoon Iyan a: \"So apoy i darpa iyo: Makakakal kano ron dn, inonta sa kabaya o Allah. Mataan! a so Kadnan ka na Mawngangn, a Matao"
        },
        {
            "chapter": 6,
            "verse": 129,
            "text": "Na giyaya i gii Ami kapakikhapaarn ko sabaad ko manga darowaka ko sabaad, sabap ko pizokat iran"
        },
        {
            "chapter": 6,
            "verse": 130,
            "text": "Hay kasamasama o manga jinn go manga manosiya! Ba da a miyakatalingoma rkano a manga sogo a pd rkano, a mapphanothol iran rkano so manga ayat Akn, go mipphamakaiktiyar iran rkano so kitmo ko alongan iyo wai?\" Tharoon iran: \"Pizaksian ami a sala so manga ginawa mi. Na miyakalimpang kiran so kawyagoyag ko doniya. Na zaksian iran a ginawa iran sa mataan! a siran na da pamaratiyaya"
        },
        {
            "chapter": 6,
            "verse": 131,
            "text": "Giyoto man na mataan! a da ko btad o Kadnan ka oba Niyan binasaa so manga ingd sabap ko kiyandarowaka, a ba so taw ron na di makaiin´ngka"
        },
        {
            "chapter": 6,
            "verse": 132,
            "text": "Na rk o oman i isa so manga daradat ko pinggolawla iran: Ka da ko Kadnan ka i ba Niyan kalilipati so gi iran nggolawlaan"
        },
        {
            "chapter": 6,
            "verse": 133,
            "text": "Na so Kadnan ka i Kawasa, a Khirk ko limo: O kabaya Iyan, na khaylang kano Niyan, go phakasambi (sa pagtaw) ko oriyan iyo sa sadn sa kabaya Iyan, izan o kiya adn a Niyan rkano a miyakapoon ko moriyataw o pagtaw a salakaw"
        },
        {
            "chapter": 6,
            "verse": 134,
            "text": "Mataan! a so diyandi rkano na phakatalingoma dn: Go di niyo dn kapalagoyan"
        },
        {
            "chapter": 6,
            "verse": 135,
            "text": "Tharoang ka (ya Mohammad): \"Hay pagtaw akn, nggalbk kano sa sadn sa kapasang iyo: Ka mataan! a pnggalbk ako mambo: Na katokawan iyo bo o antawaa i khabaloy a rk iyan so mababantog a ingd: Mataan aya! a di phakaslang sa maliwanag so da pamaginontolan"
        },
        {
            "chapter": 6,
            "verse": 136,
            "text": "Na singgayan iran so Allah ko inadn Iyan a manga prpran go manga ayam, sa kipantag: Na pitharo iran a: \"Giyaya na bagian o Allah sii ko tgo iran a kabokhag: Go giyaya na bagian o ipphamanakoto ami!\" Na so miyabaloy a bagian o ipphamanakoto iran na di ipraot ko Allah, na so miyabaloy a bagian o Allah na ipraot ko ipphamanakoto iran. Mikharatarata so ipkhokom iran"
        },
        {
            "chapter": 6,
            "verse": 137,
            "text": "Na lagid aya a kiyapharasi Niyan ko madakl ko manga pananakoto, ko kapmbonoa ko manga wata iran o ipphamanakoto iran, ka an iran siran mabinasa, go an iran siran karimboti ko agama iran, na opama ka kabaya o Allah, na di iran oto manggolawla: Na botawaning ka siran ago so gi iran mbabaasn a kabokhag"
        },
        {
            "chapter": 6,
            "verse": 138,
            "text": "Na pitharo iran a: Giya manga ayam ai go giya prpran nai na inisapar, da a phakakan on a inonta so kabaya ami sii ko tgo iran a kabokhag go manga ayam a inisapar so karorani ko manga likod iyan, go manga ayam a di iran on pagalowin so ngaran o Allah; - a ipphangangkob on: Mbadalan Iyan siran dn ko ipphangangkob iran on"
        },
        {
            "chapter": 6,
            "verse": 139,
            "text": "Go pitharo iran a: \"So matatago ko manga tiyan angkai a manga ayam na kabisa o manga mama rktano, na kiyaram ko manga karoma tano;\" na amay ka mabaloy a maatay, na thompotompok siran on. Mbadalan Iyan siran ko iniropa iran (a kabokhag): Mataan! a Skaniyan na Mawngangn, a Matao"
        },
        {
            "chapter": 6,
            "verse": 140,
            "text": "Sabnar a miyalogi so siran a piyamono iran so manga wata iran, sa kalalalongan, kna a ba katao, go kiyaram iran so pagpr kiran o Allah, a iniangkob ko Allah. Sabnar a miyadadag siran go da siran makakdg sa ontol"
        },
        {
            "chapter": 6,
            "verse": 141,
            "text": "Na Skaniyan so (Allah a) miyadn ko manga sapad, a gii mithaataar, go di mipthaataar, go so korma, go so prpran, a mbidabida a kapkhanawn: Go zayton, go so dalima a makapzasaropai, go di makapzasaropai: Kan kano ko onga niyan igira a miyonga, go tonaya niyo so zakat iyan ko alongan a kapragonawn; go di kano pthabowakar: Ka mataan! a Skaniyan na di Niyan khabayaan so manga tabowakar"
        },
        {
            "chapter": 6,
            "verse": 142,
            "text": "Go (inadn Iyan) so sabaad ko manga ayam a pkharoranan go di kharoranan: Kang kano ko pagpr rkano o Allah, go di niyo khdga so manga okit o shaytan: Mataan! a Skaniyan na ridoay niyo a mapayag"
        },
        {
            "chapter": 6,
            "verse": 143,
            "text": "Walo a nggaganapa: Sii ko bilibili a dowa, go sii ko kambing a dowa; tharoang ka a: Ba so dowa a mama i inisapar Iyan, antawaa so dowa a babay, antawaa so miyarangkom skaniyan o manga tiyan o dowa a babay? Panothola niyo rakn sii ko katao, o skano na manga bnar"
        },
        {
            "chapter": 6,
            "verse": 144,
            "text": "Go sii ko onta a dowa, go sii ko sapi a dowa. Tharoang ka a: Ba so dowa mama i inisapar Iyan, antawaa so dowa babay, antawaa so miyarangkom skaniyan o manga tiyan o manga babay? antawaa ba kano khipakadadarpa gowani a isogo rkano aya o Allah? Na ba adn a lawan a darowaka ko taw a inangkob iyan so Allah sa kabokhag, ka an iyan madadag so manga manosiya sa kna a ba katao? Mataan! a so Allah na di Niyan pnggonanaon so pagtaw a da pamaginontolan"
        },
        {
            "chapter": 6,
            "verse": 145,
            "text": "Tharoang ka (ya Mohammad) a: \"Da a khatoon ko ko iniilaham rakn a inisapar ko khan a kakan iyan on, inonta o mabaloy a miyatay, odi na rogo a tomiyoga, odi na sapo o baboy, - ka mataan! a skaniyan na marzik - odi na kandarowaka, a inipanambay oto ko salakaw ko Allah.\" Na sadn sa kasngtan, a kna a ba darowaka, go di malawani, - na mataan! a so Kadnan ka na Manapi, a Makalimoon"
        },
        {
            "chapter": 6,
            "verse": 146,
            "text": "Na hiyaram Ami ko siran a manga Yahodi so oman i adn a kanoko niyan, go so sapi go so kambing, na hiyaram Ami kiran so manga sibo a dowa oto, inonta so kaa-awidan o manga likod a dowa oto, odi na so manga tinai, odi na so minilook ko tolan: Giyoto man i inibadal Ami kiran sabap ko kiyandarowaka iran: Na mataan! a Skami i titho a manga bnar"
        },
        {
            "chapter": 6,
            "verse": 147,
            "text": "Na o pakambokhaga ka iran, na tharoang ka a: \"So Kadnan iyo i Khirk ko limo a rangkom; go da a phakarn ko siksa Iyan ko pagtaw a manga rarata i ongar"
        },
        {
            "chapter": 6,
            "verse": 148,
            "text": "Ptharoon o siran a miyamanakoto a: \"Opama ka kabaya o Allah, na di kami makapanakoto, go di makapanakoto so manga loks ami; go da a misapar ami a mayto bo,\" lagid oto a kiyapakambokhaga o siran a miyaonaan iran (ko manga sogo), taman sa kiyataaman iran so siksa Ami. Tharoang ka a: \"Ba adn a zisii rkano a katao? Na gmawn iyo rkami oto. Da a phagonotan iyo a rowar ko arangan: Ka ba kano dn gii pangsar"
        },
        {
            "chapter": 6,
            "verse": 149,
            "text": "Tharoang ka: \"Na rk o Allah so karina a tarotop. Na o kabaya Iyan, na mataan! a khatoro kano Niyan langon"
        },
        {
            "chapter": 6,
            "verse": 150,
            "text": "Tharoang ka a: \"Pakadarpaa niyo i manga saksi iyo a siran so pzaksian iran a mataan! a so Allah na hiyaram Iyan aya.\" Na o zaksi iran, na ding ka siran mbabida a kazaksi. Go ding ka pagonoti so manga kabaya o siran a piyakambokhag iran so manga ayat Ami, go siran na di iran paparatiyayaan so akhirat, a siran na so Kadnan iran na phrimbangn iran"
        },
        {
            "chapter": 6,
            "verse": 151,
            "text": "Tharoang ka a: \"Song kano sii, ka batiyaang ko so hiyaram rkano o Kadnan iyo:\" Di niyo phanakoton (so Allah) sa mayto bo; go (phiyapiya i niyo) so mbala a loks sa tanto a kaphiyapiya; go di niyo mbonoa so manga wata iyo sa phoon ko kamiskin; - ka Skami i pphagpr rkano ago so siran; - go di kano pagobay ko manga pakasisingay, so mapapayag on go so misosoln; go di niyo mbonoa so baraniyawa, a so inisapar o Allah, inonta o sii ko kabnar. Giyoto man na inisogo Iyan rkano to, ka an iyo sabota"
        },
        {
            "chapter": 6,
            "verse": 152,
            "text": "Go di niyo pagobaya so tamok o ilo, inonta o so kapiya niyan, taman sa iraot ko kakhasad iyan; go tarotopa niyo so kapagasad go so kathimbang sii ko kaontol; da a iphaliyogat Ami ko baraniyawa, a inonta so khagaos iyan; - na igira a ptharo kano, na paginontolan kano, apiya sii ko tonganay (niyo); go so diyandi o Allah na tomann iyo: Giyoto man i kinisogoon Iyan rkano ron, ka an iyo katanodi"
        },
        {
            "chapter": 6,
            "verse": 153,
            "text": "Na mataan! a giyaya i lalan Akn, a makaoontol. Na kdga niyo skaniyan. Go di niyo khdga so manga pd a lalan, ka mablag kano niyan ko lalan Iyan. Giyoto man i kinisogoon Iyan rkano ron, ka ang kano makapananggila"
        },
        {
            "chapter": 6,
            "verse": 154,
            "text": "Oriyan iyan na inibgay Ami ko Mosa so kitab, a tarotop ko miphiyapiya, go osayan ko langowan taman, - go toroan go limo, ka an iran maparatiyaya so kipthoonaan (iran) ko Kadnan iran"
        },
        {
            "chapter": 6,
            "verse": 155,
            "text": "Na giyang kaya (a Qor´an) na kitab a initoron Ami skaniyan a piyakandaklan sa mapiya: Na onoti niyo skaniyan, go pananggila kano, ka ang kano mipangalimo"
        },
        {
            "chapter": 6,
            "verse": 156,
            "text": "Ka oba niyo matharo a: \"Aya bo a tiyoronan ko kitab na so dowa pagtaw ko miyaonaan ami, na mataan! a miyabaloy kami a titho a di somasabot ko kapphangadi iran"
        },
        {
            "chapter": 6,
            "verse": 157,
            "text": "O di na oba niyo matharo i: \"Opama ka mataan! a sii rkami initoron so kitab, na khabaloy kami dn a lbi a miyatoro a di siran.\" Na sabnar a adn a miyakaoma rkano a karina a phoon ko Kadnan iyo, - go toroan go limo. Na ba adn a lawan a darowaka ko taw a piyakambokhag iyan so manga ayat o Allah, go tiyalikhodan iyan oto? Imbalas Ami dn ko siran oto a pphamanalikhod ko manga ayat Ami, so marata a siksa, sabap ko kiyatalikhod iran"
        },
        {
            "chapter": 6,
            "verse": 158,
            "text": "Ba adn a pnayawn iran a rowar ko kapakatalingoma kiran o manga malaikat odi na so kapaka talingoma o Kadnan ka (hay Mohammad ko masa a kakokoma ko ndolon dolonan o manga oripn Iyan sa alongan a qiyamah). Odi na so kapakatalingoma o sabaad ko manga tanda o Kadnan ka (a so kazbang o alongan sa sdpan)? Sii ko alongan a kapakatalingoma o sabaad ko manga tanda o Kadnan ka, na di makanggay a gona ko ginawa so paratiyaya niyan, o da paratiyaya sa paganay, odi na da nggalbk ko paratiyaya niyan sa mapiya. Tharoang ka a: \"Nayaw kano, ka mataan! a skami na nomanayaw kami (mambo)"
        },
        {
            "chapter": 6,
            "verse": 159,
            "text": "Mataan! a so siran a mizisibaya ko agama iran go mithitindga, na da a labot ka kiran a mayto bo: Ka so khasowa iran na sii bo (phakandod) ko Allah. Oriyan iyan na phanotholn Iyan kiran so pinggolawla iran"
        },
        {
            "chapter": 6,
            "verse": 160,
            "text": "Sa taw a mitalingoma niyan so mapiya, na adn a bagian iyan a sapolo a manga lagid iyan (a manga pipiya), go sa taw a mitalingoma niyan so marata, na da a imbalas on a rowar ko lagid iyan; sa di siran kasalimbotan"
        },
        {
            "chapter": 6,
            "verse": 161,
            "text": "Tharoang ka (ya Mohammad) a: \"Mataan! a sakn na tiyoro ako o Kadnan ko ko lalan a makaoontol, - a okit a makasosogat, - a okit o Ibrahim a makaoontol, go kna a ba miyabaloy a pd ko manga pananakoto"
        },
        {
            "chapter": 6,
            "verse": 162,
            "text": "Tharoang ka a: \"Mataan! a so sambayang akn, go so simba ko, go so kawyagoyag akn, go so kapatay akn, na rk o Allah a Kadnan o manga kaadn"
        },
        {
            "chapter": 6,
            "verse": 163,
            "text": "Daa sakotowa Iyan: Na giyaya i inisogo rakn, go sakn i paganay ko mimbabayorantang (ko Allah)"
        },
        {
            "chapter": 6,
            "verse": 164,
            "text": "Tharoang ka: \"Ba adn a salakaw ko Allah a pmbabanogn ko a Kadnan, a Skaniyan i Kadnan o langowan taman? Na da a khasokat o oman i ginawa (a dosa) a ba on di pthagorar: Go di khaawidan o maawid so awid o pd iyan. Oriyan iyan na so bo so Kadnan iyo i khandodan iyo: Na phanotholn Iyan rkano so nganin a skano na di niyo to phagayonayonan"
        },
        {
            "chapter": 6,
            "verse": 165,
            "text": "Go Skaniyan so miyadn rkano a manga khalifah ko lopa. Go piyakaombaw Niyan so sabaad rkano, ko kaporoan o sabaad sa manga daradat: Ka thpngan kano Niyan ko inibgay Niyan rkano. Mataan! a so Kadnan ka na magaan i kandadan´g, go mataan! a Skaniyan na titho a Manapi, a Makalimoon"
        },
        {
            "chapter": 7,
            "verse": 1,
            "text": "Alif, Lam, Mim, Sad. (so Allah i Matao ko paka-aantapan Iyan on)"
        },
        {
            "chapter": 7,
            "verse": 2,
            "text": "(Giyang kaya a Qor´an) Na kitab a initoron rka (ya Mohammad), - na di aya nggagtn a rarb ka, - ka an ka mipamaka iktiyar go pananadm a rk o miyamaratiyaya"
        },
        {
            "chapter": 7,
            "verse": 3,
            "text": "Onoti niyo so (Qor´an a) initoron rkano a phoon ko Kadnan iyo, na di niyo pagonoti, so salakaw Rkaniyan a manga panarigan, miyakayto ito a kapphakatadm iyo"
        },
        {
            "chapter": 7,
            "verse": 4,
            "text": "Na madakl a ingd a bininasa Mi, a miyakaoma on so siksa Ami ko kagagawii, odi na siran na khitotorogn siran ko kawtho o alongan"
        },
        {
            "chapter": 7,
            "verse": 5,
            "text": "Na da a miyabaloy a daowa iran gowani ko makawma kiran so siksa Ami, a rowar sa kiyatharo iran: \"Sa mataan! a skami na miyabaloy kami a manga darowaka"
        },
        {
            "chapter": 7,
            "verse": 6,
            "text": "Na mataan! a pagizaan Ami dn so manga taw a siyogo an siran, go pagizaan Ami dn so manga sogo"
        },
        {
            "chapter": 7,
            "verse": 7,
            "text": "Na mataan! a phanotholn Ami kiran dn (so pinggolawla iran) sii ko katao, go kna a ba Kami di makadadarpa"
        },
        {
            "chapter": 7,
            "verse": 8,
            "text": "Na so kathimbang sa alongan oto na ontol: Na sadn sa makapnd so manga timbang iran, na siran man na siran i phamakaslang sa maliwanag"
        },
        {
            "chapter": 7,
            "verse": 9,
            "text": "Na sadn sa makakhap so manga timbang iyan, na siran man so liyogi ran so manga ginawa iran, sabap ko kiya ongkira iran ko manga ayat Ami"
        },
        {
            "chapter": 7,
            "verse": 10,
            "text": "Na sabnsabnar a piyaka khapaar Ami skano ko lopa, go singgayan Ami skano roo sa manga kawiyagan: Na miyakayto ito a kapphanalamat iyo"
        },
        {
            "chapter": 7,
            "verse": 11,
            "text": "Go sabnsabnar a inadn Ami skano, oriyan iyan na pimbontalan Ami skano; oriyan iyan na pitharo Ami ko manga malaikat a: Pangalimbabaan kano ko Adam, na miyangalimbabaan siran; inonta so iblis; ka da mapd ko miyamangalimbabaan"
        },
        {
            "chapter": 7,
            "verse": 12,
            "text": "Pitharo (o Allah) a: \"Antonaa i miyakarn rka sa dang ka kapangalimbabaan isako sogoon Akn ska?\" Pitharo (o iblis) a: \"Sakn i tomo a di so Adam. Ka inadn akong Ka a phoon sa apoy, na inadn Ka skaniyan a phoon sa lipaw"
        },
        {
            "chapter": 7,
            "verse": 13,
            "text": "Pitharo (o Allah) a: \"Panokha ka ding ka dait iba ka sii di pmaratabat. Na awa ka, ka mataan! a ska na pd ko miyamakayto"
        },
        {
            "chapter": 7,
            "verse": 14,
            "text": "Pitharo (o iblis) a: \"Bgi akong Ka sa taalik taman ko alongan a kawyaga kiran"
        },
        {
            "chapter": 7,
            "verse": 15,
            "text": "Pitharo (o Allah) a: \"Mataan! a ska na pd ko piyangabbgan sa taalik"
        },
        {
            "chapter": 7,
            "verse": 16,
            "text": "Pitharo (o iblis): \"Na sabap ko kiyabaloyang Ka rakn a dadag, na mataan! a bknang ko siran dn sa ayan ko lalan Ka a makaoontol"
        },
        {
            "chapter": 7,
            "verse": 17,
            "text": "Oriyan iyan na mataan! a songowang ko siran dn sii ko kasasangoran iran, go sii ko talikhodan iran, go sii ko manga kawanan iran, go sii ko manga diwang iran. Na ding ka matoon so kadaklan kiran oba pananalamat"
        },
        {
            "chapter": 7,
            "verse": 18,
            "text": "Pitharo (o Allah) a: \"Awa ka phoon rkaniyan (a sorga), a papaawingn, a inibowang. Na mataan! a sadn sa monot rka kiran, - na mataan! a ipno Akn skano dn ko naraka Jahannam langon"
        },
        {
            "chapter": 7,
            "verse": 19,
            "text": "Na (pitharo o Allah a:) \"Hay Adam, babaling ka, ska go si karomang ka ko sorga, na kang kano sa sadn sa kabaya iyo a dowa: Na di kano pagobay sangkai a kayo, ka mbaloy kano a pd ko manga darowaka"
        },
        {
            "chapter": 7,
            "verse": 20,
            "text": "Na piyangonsi siran o shaytan, ka an iyan kiran kasawai so idadalong kiran ko kayaan iran. Go pitharo iyan a: \"Da a kinisaparn rkano o Kadnan iyo sangkai a kayo, a rowar sa oba kano mabaloy a dowa a malaikat, odi na mabaloy kano a pd ko phangakakakal (ko sorga)"
        },
        {
            "chapter": 7,
            "verse": 21,
            "text": "Na mizapa kiran: Sa mataan! a sakn na pd dn ko pphamangoyaw rkano sa mapiya"
        },
        {
            "chapter": 7,
            "verse": 22,
            "text": "Na minibaba iyan siran sabap ko ikmat. Na kagiya a kataaman iran so kayo, na kiyasawaan kiran so kayaan iran a dowa, na aya miyataad iran na giya gi iran kapanangkiri ko raon sa sorga (a pinditar iran). Na tiyawag siran o Kadnan iran: \"Ba Ko rkano da saparn angkanan a kayo, go ba Ko rkano da tharoa a mataan! a so shaytan na ridoay niyo a mapayag"
        },
        {
            "chapter": 7,
            "verse": 23,
            "text": "Pitharo iran: \"Kadnan ami, miyadorat ami a ginawa mi, na odi kaming Ka napii go di kaming Ka kalimoon, na mataan! a khabaloy kami dn a pd ko miyangalologi"
        },
        {
            "chapter": 7,
            "verse": 24,
            "text": "Pitharo (o Allah) a: \"Tpad kano; sa so sabaad rkano na ridoay o sabaad; go adn a rk iyo ko lopa a kapthaknaan go kawiyagan, - taman ko wakto (o kapatay)"
        },
        {
            "chapter": 7,
            "verse": 25,
            "text": "Pitharo Iyan (pn) a: \"Ron kano khawyag, go ron kano phamatay, go ron kano phakagmawa"
        },
        {
            "chapter": 7,
            "verse": 26,
            "text": "Hay manga moriyataw o Adam, sabnar a tiyoronan Ami skano sa nditarn a pphakarnding ko kayaan iyo, go ikataid. Na so nditarn a kapananggila, - na giyoto i tomo. Giyoto man na pd ko manga tanda o Allah, ka an siran pphakatadm"
        },
        {
            "chapter": 7,
            "verse": 27,
            "text": "Hay manga moriyataw o Adam, di kano phakidadag ko shaytan, lagid o kiyapakaawaa niyan ko dowa a loks iyo phoon ko sorga, a phlkasn iyan kiran so nditarn iyan: ka an iyan kiran mapakiilay so kayaan iran: Mataan! a skaniyan na pkhaylay kano niyan skaniyan ago so manga pagtaw niyan sa di niyo siran khaylay: Mataan! a biyaloy Ami so manga shaytan a manga panarigan o siran a di mapaparatiyaya"
        },
        {
            "chapter": 7,
            "verse": 28,
            "text": "Go igira a minggolawla siran sa pakasisingay, na tharoon iran a: \"Miyatoon Ami saya so manga loks Ami, go so Allah na inisogo Iyan rkami aya.\" Tharoang ka a: \"Mataan! a so Allah na di Niyan izogo so piyamakasisingay. Ino niyo pakiptharoon ko Allah so da a katao niyo ron"
        },
        {
            "chapter": 7,
            "verse": 29,
            "text": "Tharoang ka (ya Mohammad) a: \"Inisogo rakn o Kadnan ko so kaontol; go bantakn iyo so manga hadap iyo (ko Allah) sii ko oman i kazambayang, go zoasoata niyo Skaniyan, sa bobonayona niyo Ron so okit ko kapagintaw. Lagid o kiyaphooni Niyan rkano (madn), a kaphakakasoy niyo"
        },
        {
            "chapter": 7,
            "verse": 30,
            "text": "So salompok na tiyoro Iyan, go so salompok na miyatangkd kiran so kadadag; mataan! a siran na kinowa iran so manga shaytan a manga panarigan, a salakaw ko Allah, aya arangan iran na mataan! a siran i khipaka oontol"
        },
        {
            "chapter": 7,
            "verse": 31,
            "text": "Hay manga moriyataw o Adam, solota niyo so mapiya ko nditarn iyo ko oman i wakto a kapzambayang. Go kang, kano go inom kano, go di kano phanobra. Mataan! a Skaniyan na di Niyan khabayaan so pphamanobra"
        },
        {
            "chapter": 7,
            "verse": 32,
            "text": "Tharoang ka: Antawaa i somiyapar ko (kanditara ko) parahiyasan o Allah, a so inadn Iyan a rk o manga oripn Iyan, go so manga pipiya ko pagpr? Tharoang ka a: Giyaya na rk o siran a miyamaratiyaya sii ko kawyagoyag ko doniya, kabisa iran ko alongan a qiyamah. Lagid aya a kapphagosaya Mi ko manga ayat ko pagtaw a manga tatao"
        },
        {
            "chapter": 7,
            "verse": 33,
            "text": "Tharoang ka a: Aya bo a inisapar o Kadnan ko na so piyamakasisingay, so mapayag on go so masoln; go so dosa, go so kapangarasi sa di ontol; go so kipzakoton iyo ko Allah; ko da a initoron Iyan on a katantowan; go so gii niyo kapakitharoon ko Allah ko da a katao niyo ron"
        },
        {
            "chapter": 7,
            "verse": 34,
            "text": "Na oman i pagtaw na adn a diyandi iyan (ko kakhabinasa iran): Na o pabila a makawma so diyandi kiran, na di iran misndod sa isa ka oras, go di iran maktng"
        },
        {
            "chapter": 7,
            "verse": 35,
            "text": "Hay manga moriyataw o Adam! amay ka makatalingoma rkano so manga sogo a pd rkano, a pphamanotholn iran rkano so manga ayat Akn, - na sadn sa mananggila, go phiyapiya, - na da a pangandam iran, go di siran makamboko (ko alongan a mawri)"
        },
        {
            "chapter": 7,
            "verse": 36,
            "text": "Na so siran a piyakambokhag iran so manga ayat Ami go pimaratabatan iran, - na siran man i manga taw ko naraka, sa ron siran on dn makakakal"
        },
        {
            "chapter": 7,
            "verse": 37,
            "text": "Na ba adn a lawan a darowaka ko taw a inangkob iyan so Allah sa kabokhag, odi na piyakambokhag iyan so manga ayat Iyan? Siran man na ipraot kiran so kipantag iran ko kitab. Taman sa o pabila makawma kiran so manga sogo Ami a khowa ko manga niyawa iran, sa tharoon iran: \"Anda dn so piyanongganoy niyo a salakaw ko Allah?\" Na ismbag iran a: \"Miyailang siran rkami,\" na zaksian iran so manga ginawa iran, a mataan! a siran na miyabaloy siran a da pamaratiyaya"
        },
        {
            "chapter": 7,
            "verse": 38,
            "text": "Tharoon (o Allah): \"Sold kano a rakhs o manga pagtaw a andang a miyaypos ko miyaonaan iyo a manga jinn ago manga manosiya, - ko naraka.\" Oman i makasold a pagtaw na ipamaninta iyan so pd iyan, taman sa amay ka makapraraota siran roo langon, na tharoon o miyawri kiran sa makapantag ko miyaona kiran a: \"Kadnan ami siran aya i domiyadag rkami: Na talingomaing Ka siran sa siksa a takp ko naraka.\" Tharoon Iyan a: \"Adn a rk o oman i isa rkano a takp (ko siksa) ogaid na di niyo katawan"
        },
        {
            "chapter": 7,
            "verse": 39,
            "text": "Na tharoon o miyaona kiran ko miyawri kiran a: \"Da a milalawan iyo rkami; na taami niyo so siksa sabap ko pinggalbk iyo (a marata)"
        },
        {
            "chapter": 7,
            "verse": 40,
            "text": "Mataan! a so siran a piyakambokhag iran so manga ayat Ami go pimaratabatan iran oto, na di kiran kalkaan so manga pinto o langit, go di siran makasold ko sorga, taman sa di makasold so onta ko pso o ragom: Na lagid aya a imbadal Ami ko manga rarata i ongar"
        },
        {
            "chapter": 7,
            "verse": 41,
            "text": "Adn a bagian iran ko naraka Jahannam, a igaan go adn a phamangikolob ko kaporoan iran (a apoy): Na lagid aya a imbadal Ami ko manga darowaka"
        },
        {
            "chapter": 7,
            "verse": 42,
            "text": "Na so miyamaratiyaya, go pinggalbk iran so manga pipiya, na da a iphaliyogat Ami ko baraniyawa, a inonta so khagaga niyan, - na siran man i manga taw ko sorga, sa ron siran on dn makakakal"
        },
        {
            "chapter": 7,
            "verse": 43,
            "text": "Na iniliyo Ami so matatago ko manga rarb iran a dngki; - pphamangondas ko kababaan iran so manga lawasayg; - go ptharoon iran: \"So podi na rk o Allah, a tomiyoro rktano sii: Ka di tano matoro, o da tano toroa o Allah: Sabnsabnar a minioma o manga sogo o Kadnan tano so bnar,\" na itawag kiran a: \"Giyanan man so sorga! a piyakikhawali rkano, sabap ko pinggolawla niyo (a mapiya)"
        },
        {
            "chapter": 7,
            "verse": 44,
            "text": "Na itawag o manga taw ko sorga ko manga taw ko naraka a: \"Sabnar a miyatoon ami so inidiyandi rkami o Kadnan ami a bnar: Na ino miyatoon iyo so inidiyandi rkano o Kadnan iyo a bnar?\" Tharoon iran a: \"Oway;\" na ipananawag o phananawag ko pagltan iran a: \"Mataan! a so morka o Allah na sii ko manga darowaka"
        },
        {
            "chapter": 7,
            "verse": 45,
            "text": "Siran so pphangalang ko lalan o Allah go pphlolobaan iran on a kabkhog iyan: Go siran na so akhirat na oongkirn iran"
        },
        {
            "chapter": 7,
            "verse": 46,
            "text": "Na kaaltan siran sa rnding, go adn a manga mama ko liyawaw o paglt a makikilala iran so oman i isa kiran sabap ko manga tanda iran. Na ipthawag iran ko manga taw ko sorga a: \"Kalilintad a sii rkano,\" da siran on makasold, a siran na adn a panginam iran (sa kapakasold iran ko sorga)"
        },
        {
            "chapter": 7,
            "verse": 47,
            "text": "Na igira a miyatingr so manga kaylay ran ko tampar ko manga taw ko naraka, na tharoon iran: \"Kadnan ami, di kaming Ka mbaloya a pd ko pagtaw a manga darowaka"
        },
        {
            "chapter": 7,
            "verse": 48,
            "text": "Go adn a thawagn o manga taw ko paglt a manga mama a makikilala iran siran sabap ko manga tanda iran, sa tharoon iran: \"Ino miyakalinding rkano so piyanimo iyo (a manga tamok) go so kiyapanakabor iyo"
        },
        {
            "chapter": 7,
            "verse": 49,
            "text": "Ba siran aya so inizapa iyo sa da a phakasampayn kiran o Allah a limo? (tharoon kiran a) Sold kano ko sorga: da a pangandam iyo, go da a mimboko iyo"
        },
        {
            "chapter": 7,
            "verse": 50,
            "text": "Na itawag o manga taw ko naraka ko manga taw ko sorga: \"Sirayati kami niyo ko ig odi na so inipagpr rkano o Allah.\" Ismbag iran a: \"Mataan! a so Allah na inisapar Iyan a dowaya ko da pamaratiyaya"
        },
        {
            "chapter": 7,
            "verse": 51,
            "text": "Siran na biyaloy iran so agama iran kabimbanan go katmbangan, go miyakalimpang kiran so kawyagoyag ko doniya.\" Na sa alongan nai na phakalipatan Ami siran, lagid o kiyapakalipati ran ko kitmo ko alongan iran nai, go so kiyasangkaa iran ko manga ayat Ami"
        },
        {
            "chapter": 7,
            "verse": 52,
            "text": "Na sabnsabnar a bigan Ami siran sa kitab, a piyagosay Ami skaniyan sii ko katao, a toroan ago limo ko pagtaw a mapaparatiyaya"
        },
        {
            "chapter": 7,
            "verse": 53,
            "text": "Ba adn a pnayawn iran a rowar ko pakatana iyan? Sii ko alongan a makatalingoma so pakatana iyan, na matharo o siran a miyamakalipat on gowani a: \"Sabnar a minioma o manga sogo o Kadnan tano so bnar. Na ba adn a manga panandigan tano, ka an tano iran masandig? O di na batano phakakasoya (ko doniya) ka an tano makanggalbk sa salakaw ko pinggalbk tano?\" Sabnar a miyabinasa iran so manga ginawa iran, go miyakawatan kiran so piyangmbaalan iran a kabokhag"
        },
        {
            "chapter": 7,
            "verse": 54,
            "text": "Mataan! a aya Kadnan iyo na so Allah, a miyadn ko manga langit ago so lopa sa miyakanm alongan, oriyan iyan na mithakna ko aras: Ipndalong Iyan so gagawii ko dawndaw, na pphakitondog Iyan on sa magaan: Go (inadn Iyan) so alongan, go so olan, go so manga bitoon a pawnotonot ko sogoan Iyan. Tanodan ka rk Iyan so kiyapangadn go so sogoan; Soti so Allah, a Kadnan o manga kaadn"
        },
        {
            "chapter": 7,
            "verse": 55,
            "text": "Pangni kano ko Kadnan iyo sa kapangalimbabaan go masoln: Mataan! a Skaniyan na di Niyan khabayaan so pphlalawan"
        },
        {
            "chapter": 7,
            "verse": 56,
            "text": "Go di kano phaminasa ko lopa ko oriyan o kiyatanor iyan, go pangni kano Ron sa makapantag sa kalk ago arap: Mataan! a so limo o Allah na marani ko miphipiyapiya"
        },
        {
            "chapter": 7,
            "verse": 57,
            "text": "Go Skaniyan so pmbotawan ko manga ndo a pphamalata ko onaan o limo Iyan: Taman sa igira miyakaawid sa gabon a kappndan (sa oran), na ipamakaig Ami skaniyan ko ingd a miyatay (so lopa on), na pakatoronn Ami ron so ig, na isabap Ami ron a kapakagmawa Mi ko oman i manga onga: Lagid aya man a kaphakagmawa Mi ko miyamatay: Ka ang kano pphakatadm"
        },
        {
            "chapter": 7,
            "verse": 58,
            "text": "Na so ingd a mapiya, na pphakagmaw so mangngto on sabap sa idin o Kadnan Iyan: Na so (ingd a) marata, na da a phakagmaw ron (a mangngto) inonta o kaplogati: Lagid aya a gii Ami kazalinsalina magosay ko manga tanda ko pagtaw a mananalamat (ko Allah)"
        },
        {
            "chapter": 7,
            "verse": 59,
            "text": "Sabnsabnar a siyogo Ami so Noh ko pagtaw niyan, na pitharo iyan: \"Hay pagtaw akn! zoasoata niyo so Allah! ka da a tohan iyo a salakaw Rkaniyan. Mataan! a ipkhawan akn skano ko siksa ko alongan a lbi a mala"
        },
        {
            "chapter": 7,
            "verse": 60,
            "text": "Pitharo o manga nakoda ko pagtaw niyan a: \"Mataan! a pkhaylay ami ska dn ko kadadag a mapayag"
        },
        {
            "chapter": 7,
            "verse": 61,
            "text": "Pitharo o Noh: \"Hay pagtaw akn, da rakn so kadadag, ogaid na sakn na sogo a phoon ko Kadnan o manga kaadn"
        },
        {
            "chapter": 7,
            "verse": 62,
            "text": "Ipzampay akn rkano so manga sogoan o Kadnan ko, go pphangthomaan ko skano, go katawan ko phoon ko Allah so di niyo katawan"
        },
        {
            "chapter": 7,
            "verse": 63,
            "text": "Ino ago kano phammsa sa kiyapakawma rkano o ndao a phoon ko Kadnan iyo, a minggolalan ko mama a pd rkano, ka ang kano niyan mapakaiktiyar, - go ang kano makapananggila, ka ang kano mipangalimo"
        },
        {
            "chapter": 7,
            "verse": 64,
            "text": "Na piyakambokhag iran, na siyabt Ami skaniyan, go so manga pd iyan ko kapal, na inld Ami so siran a piyakambokhag iran so manga ayat Ami. Mataan! a siran na miyabaloy siran a pagtaw a di phamakanono"
        },
        {
            "chapter": 7,
            "verse": 65,
            "text": "Go (siyogo Ami ko pagtaw a) Ad so pagari ran a Hod. Pitharo iyan: \"Hay pagtaw akn, zoasoata niyo so Allah, ka da a tohan iyo a salakaw Rkaniyan. Ino kano di phananggila"
        },
        {
            "chapter": 7,
            "verse": 66,
            "text": "Pitharo o manga nakoda a so da pamaratiyaya ko pagtaw niyan a: \"Mataan! a skami na pkhaylay ami ska dn ko kamomondowi. Go mataan! a skami na sabnar a arangan ami rka na pd ko manga bokhag"
        },
        {
            "chapter": 7,
            "verse": 67,
            "text": "Pitharo o Hod: \"Hay pagtaw akn, da a kamomondowi rakn, na ogaid na sakn na sogo a phoon ko Kadnan o manga kaadn"
        },
        {
            "chapter": 7,
            "verse": 68,
            "text": "Ipzampay akn rkano so manga sogoan o Kadnan ko. Go sakn na pphangthoma rkano a kasasanaan"
        },
        {
            "chapter": 7,
            "verse": 69,
            "text": "Ino ago kano phammsa sa kiyapakawma rkano o ndao a phoon ko Kadnan iyo a minggolalan ko mama a pd rkano, ka ang kano niyan mapakaiktiyar? Na tadmi niyo gowani a balowin kano Niyan a manga khalifah ko oriyan o pagtaw Noh, go piyakalawan kano Niyan ko kaadn sa kapangaala. Na tadmi niyo so manga limo o Allah, ka ang kano makaslang sa maliwanag"
        },
        {
            "chapter": 7,
            "verse": 70,
            "text": "Pitharo iran: \"Ba aya kiyapakatalingomang ka rkami, na an ami masimba so Allah a Isaysa Skaniyan, go an ami kaganati so pzimbaan o manga loks ami? Na talingomaan ka rkami so ipphangangalk ka rkami, o pd ka ko manga bnar"
        },
        {
            "chapter": 7,
            "verse": 71,
            "text": "Pitharo (o Hod) a: \"Sabnar a adn a miyatangkd rkano a phoon ko Kadnan iyo a siksa, go rarangit. Ino kano rakn gii pakiphawala makapantag ko manga ngaran a inipamtho niyo ron skano go so manga loks iyo, - a da a initoron on o Allah a katantowan? Na nayaw kano, ka mataan! a sakn na pd iyo, a pd o khinanayaw"
        },
        {
            "chapter": 7,
            "verse": 72,
            "text": "Na siyabt Ami skaniyan go so manga pd iyan, sabap ko limo a phoon Rkami, na tiniphad Ami so kaposan o siran a piyakambokhag iran so manga ayat Ami go di siran mapaparatiyaya"
        },
        {
            "chapter": 7,
            "verse": 73,
            "text": "Go (siyogo Ami ko pagtaw a) Samod so pagari ran a Salih. Pitharo iyan: \"Hay pagtaw akn, zoasoata niyo so Allah; ka da a tohan iyo a salakaw Rkaniyan. Sabnar a adn a miyakaoma rkano a karina a phoon ko Kadnan niyo, katii so onta o Allah a nanao niyo: Na botawani niyo skaniyan ko kapphangangan iyan ko lopa o Allah, go di niyo ron thmoon so marata, ka masogat kano o siksa a malipds"
        },
        {
            "chapter": 7,
            "verse": 74,
            "text": "Na tadmi niyo gowani a balowin kano Niyan a manga khalifah ko oriyan o Ad, go bigan kano Niyan sa darpa ko lopa. Gii kano makambabalay ko manga kapantaran on sa manga torogan, go pphanonggirb kano ko manga palaw sa manga walay; na tadmi niyo so manga limo o Allah, go di kano phaminasa ko lopa a mama kakayd kano"
        },
        {
            "chapter": 7,
            "verse": 75,
            "text": "Pitharo o manga nakoda a siran so miyamanakabor ko pagtaw niyan ko siran a dipaka nganganinn a miyamaratiyaya a pd kiran a: \"Ba niyo katawi a mataan! a so Salih na siyogo a phoon ko Kadnan iyan?\" Pitharo iran a: \"Mataan! a skami na so inisogo on na paparatiyayaan ami oto"
        },
        {
            "chapter": 7,
            "verse": 76,
            "text": "Pitharo o siran a miyamanakabor a: \"Mataan! a skami na so piyaratiyaya niyo to na inongkir ami"
        },
        {
            "chapter": 7,
            "verse": 77,
            "text": "Na biyono iran so onta, go pimaratabatan iran so sogoan o Kadnan iran, go pitharo iran a: \"Hay Salih! talingomaan ka rkami so ipphangangalk ka rkami, o ska na pd ko manga sogo"
        },
        {
            "chapter": 7,
            "verse": 78,
            "text": "Na miyadansal siran o linog, na kiyapitaan siran ko manga ingd iran a miyamangndr"
        },
        {
            "chapter": 7,
            "verse": 79,
            "text": "Na inawaan iyan siran, go pitharo iyan: \"Hay pagtaw akn, sabnsabnar a minisampay akn rkano so sogoan o Kadnan ko, go kiyapangthomaan ko skano, na ogaid na di niyo khabayaan so pphamangthoma"
        },
        {
            "chapter": 7,
            "verse": 80,
            "text": "Go (siyogo Ami) so Lot gowani na pitharo iyan ko pagtaw niyan a: \"Ino niyo gii nggolawlaa so piyakasisingay a da a bawn minggolawla a miyaonaan iyo a isa bo ko manga kaadn"
        },
        {
            "chapter": 7,
            "verse": 81,
            "text": "Mataan! a skano na aya dn a pphangabayaan iyo na so manga mama a sambi o manga babay. Kna, ka skano na pagtaw a mimamalawani"
        },
        {
            "chapter": 7,
            "verse": 82,
            "text": "Na da a inismbag on o pagtaw niyan a rowar sa kiyatharoa iran sa: \"Pakaawaa niyo siran ko ingd iyo ka mataan! siran a manga taw a zosoti"
        },
        {
            "chapter": 7,
            "verse": 83,
            "text": "Na siyabt Ami skaniyan ago so manga taalok on, inonta so karoma niyan, ka miyabaloy a pd ko miyamangibagak (ko siksa)"
        },
        {
            "chapter": 7,
            "verse": 84,
            "text": "Na piyakaoranan Ami siran sa oran (a ator): Na pamimikiranang ka so miyambtad o kiya akiran ko manga rarata i ongar"
        },
        {
            "chapter": 7,
            "verse": 85,
            "text": "Go (siyogo Ami ko) pagtaw a Madyan so pagari ran a Shoayb. Pitharo iyan: \"Hay pagtaw akn, zoasoata niyo so Allah; ka da a tohan iyo a salakaw Rkaniyan. Sabnar a adn a miyakaoma rkano a karina a phoon ko Kadnan niyo. Na tarotopa niyo so kapagasad go so kathimbang, go di niyo khorangi ko manga manosiya so nganinganin iran; go di kano phaminasa ko lopa ko oriyan o kiyatanor iyan. Giyoto man i mapiya rkano, o skano na khipaparatiyaya"
        },
        {
            "chapter": 7,
            "verse": 86,
            "text": "Go di kano phamagayan ko oman i lalan, a pphangangalk kano, go phangalangan iyo ko lalan o Allah so miyaratiyaya Rkaniyan go pmbabanogn iyo ron a kabkhog iyan; go tadmi niyo gowani ko mayto kano, na piyakadakl kano Niyan. Na pamimikirana niyo so miyambtad o kiya akiran ko miyamaminasa"
        },
        {
            "chapter": 7,
            "verse": 87,
            "text": "Na mataan! a adn a sabaad rkano a piyaratiyaya iran so inisogo rakn, go adn a sabaad a da iran paratiyayaa, na phantang kano taman sa kokomn tano o Allah: Ka Skaniyan i taralbi a mapiya ko manga kokoman"
        }
    ]
}