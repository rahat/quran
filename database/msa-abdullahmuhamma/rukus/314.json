{
    "rukus": [
        {
            "chapter": 25,
            "verse": 45,
            "text": "Tidakkah engkau melihat kekuasaan Tuhanmu? - bagaimana Ia menjadikan bayang-bayang itu terbentang (luas kawasannya) dan jika Ia kehendaki tentulah Ia menjadikannya tetap (tidak bergerak dan tidak berubah)! Kemudian Kami jadikan matahari sebagai tanda yang menunjukkan perubahan bayang-bayang itu"
        },
        {
            "chapter": 25,
            "verse": 46,
            "text": "Kemudian Kami tarik balik bayang-bayang itu kepada Kami, dengan beransur-ansur"
        },
        {
            "chapter": 25,
            "verse": 47,
            "text": "Dan Dia lah Tuhan yang menjadikan malam untuk kamu sebagai pakaian, dan menjadikan tidur untuk berhenti rehat, serta menjadikan siang untuk keluar mencari rezeki"
        },
        {
            "chapter": 25,
            "verse": 48,
            "text": "Dan Dia lah Tuhan yang menghantarkan angin sebagai berita gembira sebelum kedatangan rahmatNya, dan Kami menurunkan dari langit: air yang bersih suci"
        },
        {
            "chapter": 25,
            "verse": 49,
            "text": "Untuk Kami hidupkan dengan air itu bumi yang mati, serta memberi minum air itu kepada sebahagian dari makhluk-makhluk Kami, khasnya binatang ternak yang banyak dan manusia yang ramai"
        },
        {
            "chapter": 25,
            "verse": 50,
            "text": "Dan demi sesungguhnya! Kami telah berulang-ulang kali menyebarkan hujjah-hujjah di antara manusia melalui Al-Quran supaya mereka berfikir (mengenalku serta bersyukur); dalam pada itu kebanyakan manusia tidak mahu melainkan berlaku kufur"
        },
        {
            "chapter": 25,
            "verse": 51,
            "text": "Dan kalau Kami kehendaki, tentulah Kami utuskan dalam tiap-tiap negeri, seorang Rasul pemberi amaran"
        },
        {
            "chapter": 25,
            "verse": 52,
            "text": "Oleh itu, janganlah engkau (Wahai Muhammad) menurut kehendak orang-orang kafir, dan berjuanglah dengan hujjah-hujjah Al-Quran menghadapi mereka dengan perjuangan yang besar dan bersungguh-sungguh"
        },
        {
            "chapter": 25,
            "verse": 53,
            "text": "Dan Dia lah Tuhan yang telah mengalirkan dua laut berdampingan, yang satu tawar lagi memuaskan dahaga, dan yang satu lagi masin lagi pahit; serta Ia menjadikan antara kedua-dua laut itu sempadan dan sekatan yang menyekat percampuran keduanya"
        },
        {
            "chapter": 25,
            "verse": 54,
            "text": "Dan Dia lah Tuhan yang menciptakan manusia dari air, lalu dijadikannya (mempunyai) titisan baka dan penalian keluarga (persemendaan); dan sememangnya tuhanmu berkuasa (menciptakan apa jua yang dikehendakiNya)"
        },
        {
            "chapter": 25,
            "verse": 55,
            "text": "Dan mereka (yang musyrik) menyembah benda-benda yang lain dari Allah, yang tidak memberi manfaat kepada mereka (yang menyembahnya) dan tidak pula mendatangkan mudarat kepada mereka (yang tidak menyembahnya); dan orang yang kafir selalu menjadi pembantu (bagi golongannya yang kafir) untuk menderhaka kepada tuhannya"
        },
        {
            "chapter": 25,
            "verse": 56,
            "text": "Dan tidaklah Kami mengutusmu (wahai Muhammad) melainkan sebagai pembawa berita gembira (kepada orang-orang yang beriman) dan pemberi amaran (kepada orang-orang yang ingkar)"
        },
        {
            "chapter": 25,
            "verse": 57,
            "text": "Katakanlah: \"Aku tidak meminta kepada kamu sebarang balasan bagi apa yang aku sampaikan kepada kamu, selain daripada berimannya seseorang yang mahu mendapatkan jalan sampainya kepada keredaan Allah"
        },
        {
            "chapter": 25,
            "verse": 58,
            "text": "Dan berserahlah engkau kepada Allah Tuhan Yang Hidup, yang tidak mati; serta bertasbihlah dengan memujiNya; dan cukuplah Ia mengetahui secara mendalam akan dosa-dosa hambaNya"
        },
        {
            "chapter": 25,
            "verse": 59,
            "text": "Tuhan yang menciptakan langit dan bumi serta segala yang ada di antara keduanya, dalam enam masa, kemudian Ia bersemayam di atas Arasy, Ialah Ar-Rahman (Tuhan Yang Maha Pemurah); maka bertanyalah akan hal itu kepada Yang Mengetahuinya"
        },
        {
            "chapter": 25,
            "verse": 60,
            "text": "Dan apabila dikatakan kepada mereka (yang musyrik itu): \"Sujudlah kamu kepada Ar-Rahman (Tuhan Yang Maha Pemurah)!\" Mereka bertanya: \"Dan siapakah Ar-Rahman itu? Patutkah kami sujud kepada apa sahaja yang engkau perintahkan kami?\" Dan perintah yang demikian, menjadikan mereka bertambah liar ingkar"
        }
    ]
}