{
    "pages": [
        {
            "chapter": 53,
            "verse": 45,
            "text": "Dan bahawa sesungguhnya, Dia lah yang menciptakan pasangan - lelaki dan perempuan"
        },
        {
            "chapter": 53,
            "verse": 46,
            "text": "Dari (setitis) air mani ketika dipancarkan (ke dalam rahim)"
        },
        {
            "chapter": 53,
            "verse": 47,
            "text": "Dan bahawa sesungguhnya, Dia lah yang tetap menghidupkan semula (makhluk-makhluk yang mati)"
        },
        {
            "chapter": 53,
            "verse": 48,
            "text": "Dan bahawa sesungguhnya, Dia lah yang memberikan (sesiapa yang dikehendakiNya) apa yang diperlukannya dan memberikannya tambahan yang boleh disimpan"
        },
        {
            "chapter": 53,
            "verse": 49,
            "text": "Dan bahawa sesungguhnya, Dia lah Tuhan (Pencipta) \"Bintang Syikra"
        },
        {
            "chapter": 53,
            "verse": 50,
            "text": "Dan bahawa sesungguhnya, Dia lah yang membinasakan kaum \"Aad\" yang pertama (kaum Nabi Hud)"
        },
        {
            "chapter": 53,
            "verse": 51,
            "text": "Dan kaum \"Thamud\" (kaum Nabi Soleh). Maka tidak ada seorangpun (dari kedua-dua kaum itu) yang dibiarkan hidup"
        },
        {
            "chapter": 53,
            "verse": 52,
            "text": "Dan kaum Nabi Nuh sebelum itu (telah juga dibinasakan). Sesungguhnya mereka adalah orang-orang yang sangat zalim dan sangat melampaui batas"
        },
        {
            "chapter": 53,
            "verse": 53,
            "text": "Dan bandar-bandar yang ditunggang balikkan itu, Dia lah yang (mengangkatnya ke angkasa dan) menghempaskannya ke bumi"
        },
        {
            "chapter": 53,
            "verse": 54,
            "text": "Lalu (penduduk) bandar-bandar itu diliputi azab seksa yang meliputinya"
        },
        {
            "chapter": 53,
            "verse": 55,
            "text": "Maka yang mana satu di antara nikmat-nikmat Tuhanmu (yang tidak terhingga itu) engkau ragu-ragukan (wahai manusia)"
        },
        {
            "chapter": 53,
            "verse": 56,
            "text": "(Al-Quran) ini adalah pemberi amaran di antara jenis-jenis amaran yang telah lalu"
        },
        {
            "chapter": 53,
            "verse": 57,
            "text": "Telah hampir masa datangnya saat yang dekat itu (hari kiamat)"
        },
        {
            "chapter": 53,
            "verse": 58,
            "text": "Tidak ada sesiapapun selain Allah yang dapat menahan atau menghapuskan huru-hara \"hari kiamat\" itu"
        },
        {
            "chapter": 53,
            "verse": 59,
            "text": "Maka patutkah kamu merasa hairan terhadap keterangan-keterangan Al-Quran ini (sehingga kamu mengingkarinya)"
        },
        {
            "chapter": 53,
            "verse": 60,
            "text": "Serta kamu tertawa (mengejek-ejeknya), dan kamu tidak mahu menangis (menyesali kesalahan kamu serta takutkan balasan buruk yang akan menimpa kamu)"
        },
        {
            "chapter": 53,
            "verse": 61,
            "text": "Sedang kamu adalah orang-orang yang sombong angkuh, lagi yang melalaikan kewajipan"
        },
        {
            "chapter": 53,
            "verse": 62,
            "text": "Oleh yang demikian, hendaklah kamu sujud kepada Allah (yang telah menurunkan Al-Quran itu), dan beribadatlah kamu kepadaNya (dengan sepenuh-penuh tauhid)"
        },
        {
            "chapter": 54,
            "verse": 1,
            "text": "Telah hampir saat (kedatangan hari kiamat) dan terbelahlah bulan"
        },
        {
            "chapter": 54,
            "verse": 2,
            "text": "Dan kalau mereka (kaum musyrik Mekah) melihat sesuatu mukjizat, mereka berpaling ingkar sambil berkata: (Ini ialah) sihir yang terus menerus berlaku"
        },
        {
            "chapter": 54,
            "verse": 3,
            "text": "Dan (telah menjadi adat) mereka mendustakan (Nabi Muhammad dan mukjizat-mukjizat yang dibawanya) serta menurut hawa nafsu mereka, sedang tiap-tiap perkara tetap (menurut keadaan yang ditentukan oleh Allah)"
        },
        {
            "chapter": 54,
            "verse": 4,
            "text": "Dan sesungguhnya! Telah sampai kepada mereka (dengan perantaraan Al-Quran), sebahagian dari kisah-kisah dan berita (umat-umat yang telah lalu), yang mengandungi perkara-perkara yang cukup untuk mencegah mereka (dari perbuatan kufur itu)"
        },
        {
            "chapter": 54,
            "verse": 5,
            "text": "(Yang demikian ialah) pengajaran yang cukup sempurna; dalam pada itu, segala peringatan dan amaran tidak akan mendatangkan faedah (kepada mereka yang ingkar)"
        },
        {
            "chapter": 54,
            "verse": 6,
            "text": "Oleh itu, berpalinglah dari mereka (wahai Muhammad dan janganlah dihiraukan). (Ingatlah) masa (malaikat) penyeru menyeru (mereka pada hari kiamat) kepada perkara yang tidak diingini (oleh orang yang bersalah)"
        }
    ]
}