{
    "pages": [
        {
            "chapter": 20,
            "verse": 65,
            "text": "Mereka berkata: \"Wahai Musa! Engkaukah yang akan mencampak lebih dahulu atau kamikah yang mula-mula mencampak"
        },
        {
            "chapter": 20,
            "verse": 66,
            "text": "Nabi Musa menjawab: \"Bahkan kamulah campak dahulu\". Tiba-tiba tali-tali mereka dan tongkat-tongkat mereka terbayang-bayang kepadanya seolah-olah benda-benda berjalan, disebabkan sihir mereka"
        },
        {
            "chapter": 20,
            "verse": 67,
            "text": "Maka yang demikian menjadikan Nabi Musa merasa takut sedikit dalam hatinya"
        },
        {
            "chapter": 20,
            "verse": 68,
            "text": "Kami berfirman kepadanya: \"Janganlah engkau takut (wahai Musa)! Sesungguhnya engkaulah yang tertinggi mengatasi mereka dengan kemenangan"
        },
        {
            "chapter": 20,
            "verse": 69,
            "text": "Dan campakkanlah apa yang ada di tangan kananmu, nescaya ia menelan segala (benda-benda sihir) yang mereka lakukan, kerana sesungguhnya apa yang mereka lakukan itu hanyalah tipu daya ahli sihir; sedang ahli sihir itu tidak akan beroleh kejayaan, di mana sahaja ia berada"
        },
        {
            "chapter": 20,
            "verse": 70,
            "text": "(Nabi Musa pun mencampakkan tongkatnya yang terus menelan segala benda sihir mereka), maka keadaan yang demikian menjadikan ahli-ahli sihir itu segera merebahkan diri sujud sambil berkata: \"Kami beriman kepada Tuhan yang mengutus Nabi Harun dan Nabi Musa"
        },
        {
            "chapter": 20,
            "verse": 71,
            "text": "Firaun berkata: \"Patutkah kamu beriman kepada Musa sebelum aku memberi izin kepada kamu? Sesungguhnya dia lah ketua kamu yang mengajar sihir kepada kamu. Oleh itu, demi sesungguhnya, aku akan memotong tangan dan kaki kamu dengan bersilang, dan aku akan memalang kamu pada batang-batang pohon tamar; dan demi sesungguhnya kamu akan mengetahui kelak siapakah di antara kita yang lebih keras azab seksanya dan lebih kekal"
        },
        {
            "chapter": 20,
            "verse": 72,
            "text": "Mereka menjawab: \"Kami tidak sekali-kali akan mengutamakanmu daripada apa yang telah datang kepada kami dari mukjizat-mukjizat yang terang nyata, dan (tidak akan mengutamakanmu daripada) Tuhan yang telah menjadikan kita semua. Oleh itu, hukumkanlah apa sahaja yang engkau hendak hukumkan, kerana sesungguhnya engkau hanyalah dapat menghukum dalam kehidupan dunia ini sahaja"
        },
        {
            "chapter": 20,
            "verse": 73,
            "text": "Sesungguhnya kami telah beriman kepada Tuhan kami, supaya diampunkanNya kesalahan-kesalahan kami, dan dosa-dosa sihir yang engkau paksakan kami melakukannya. Dan Allah jualah yang lebih baik dan lebih kekal balasan pahalaNya"
        },
        {
            "chapter": 20,
            "verse": 74,
            "text": "Sebenarnya sesiapa yang datang kepada Tuhannya pada hari akhirat sedang ia bersalah maka sesungguhnya adalah baginya neraka jahannam yang ia tidak mati di dalamnya dan tidak pula hidup"
        },
        {
            "chapter": 20,
            "verse": 75,
            "text": "Dan sesiapa yang datang kepadaNya sedang ia beriman, serta ia telah mengerjakan amal-amal yang soleh, maka mereka itu akan beroleh tempat-tempat tinggal yang tinggi darjatnya"
        },
        {
            "chapter": 20,
            "verse": 76,
            "text": "(Iaitu) Syurga-syurga yang kekal, yang mengalir padanya beberapa sungai, mereka kekal di dalamnya; dan yang demikian itu ialah balasan orang-orang yang membersihkan dirinya dari perbuatan kufur dan maksiat"
        }
    ]
}