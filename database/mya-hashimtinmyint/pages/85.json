{
    "pages": [
        {
            "chapter": 4,
            "verse": 38,
            "text": "ထို့ပြင် အကြင်သူများသည် သူတို့၏ပစ္စည်းများကို လူများအား ပြစားရန် လှူဒါန်းသုံးစွဲကြသည်။ ၎င်းပြင် သူတို့သည် အလ္လာဟ်အရှင်မြတ်နှင့် ‌နောက်ဆုံး‌နေ့ကို မယုံကြည်ကြ‌ပေ။ ထို့ပြင် မည်သူမဆို ရှိုင်သွာန်သည် ထိုသူ၏ အရင်းနှီးဆုံးမိတ်‌ဆွေဖြစ်ခဲ့လျှင် (ထိုရှိုင်သွာန်သည်) အလွန်ဆိုးရွား‌သော မိတ်‌ဆွေပင်ဖြစ်သည်။"
        },
        {
            "chapter": 4,
            "verse": 39,
            "text": "ထို့ပြင် အကယ်၍ သူတို့သည် အလ္လာဟ်အရှင်မြတ်နှင့် ‌နောက်ဆုံး‌နေ့ကို ယုံကြည်ခဲ့ပြီး သူတို့အား အလ္လာဟ်အရှင်မြတ်က ‌ပေးသနားထား‌တော်မူခဲ့‌သော ပစ္စည်းများကို သုံးစွဲလှူဒါန်းခဲ့ကြလျှင် သူတို့အ‌ပေါ်တွင် မည်သည့်(ဆုံးရှုံးနစ်နာ‌စေမည့်)အရာရှိ‌တော့မည်နည်း။ ၎င်းပြင် အလ္လာဟ်အရှင်မြတ်သည် သူတို့ကို အကြွင်းမဲ့သိ‌တော်မူ‌သောအရှင် ဖြစ်‌တော်မူသည်။"
        },
        {
            "chapter": 4,
            "verse": 40,
            "text": "အမှန်စင်စစ် အလ္လာဟ်အရှင်မြတ်သည် မြူမှုန့်မျှပင် မတရားပြုလုပ်‌တော်မူမည် မဟုတ်‌ပေ။ ထို့ပြင် အကယ်၍ ‌ကောင်းမှုတစ်ခုရှိခဲ့လျှင် အရှင်မြတ်သည် ထို‌ကောင်းမှုကို ဆထက်ထမ်းပိုး တိုးပွား‌စေ‌တော်မူမည်၊ ၎င်းပြင် အရှင်မြတ်ထံ‌တော်မှလည်း အလွန်ကြီးကျယ်‌သော အကျိုးကို ချီးမြှင့်‌ပေးသနား‌တော်မူမည်။"
        },
        {
            "chapter": 4,
            "verse": 41,
            "text": "ထို့‌နောက် ငါအရှင်မြတ်သည် (ကိယာမသ်‌နေ့တွင်) အွမ္မသ်အုပ်စုတိုင်းမှ သက်‌သေတစ်ဦးစီ ‌ခေါ်ယူ‌တော်မူမည်။* ထို့ပြင် ငါအရှင်မြတ်သည် အသင်(တမန်‌တော် မုဟမ္မဒ်-ဆွ)ကိုလည်း ဤ(အသင်၏) အွမ္မသ်အုပ်စုအတွက် သက်‌သေအဖြစ် ‌ခေါ်ယူ‌တော်မူမည်။ ထိုအခါ (ကာဖိရ်များသည်) မည်ကဲ့သို့ ဖြစ်ကြမည်နည်း။"
        },
        {
            "chapter": 4,
            "verse": 42,
            "text": "ထို‌နေ့တွင် (ကုဖ်ရ်)ငြင်းပယ်ခဲ့ကြပြီး တမန်‌တော်မြတ်ကို ‌သွေဖည်ခဲ့ကြသူများသည် သူတို့ကိုယ်သူတို့ ‌မြေကြီးနှင့်တစ်သားတည်းဖြစ်သွားလျှင် ‌ကောင်းလိုက်‌လေစွဟု ‌တောင့်တကြလိမ့်မည်။* ၎င်းပြင် သူတို့သည် အလ္လာဟ်အရှင်မြတ်အ‌ပေါ်တွင် မည်သည့်စကားတစ်ခုမျှ ထိမ်ချန်ဖုံးကွယ်ထားနိုင်ကြမည် မဟုတ်‌ပေ။"
        },
        {
            "chapter": 4,
            "verse": 43,
            "text": "အို- အီမာန်ယုံကြည်သူအ‌ပေါင်းတို့၊ အသင်တို့သည် မူးယစ်‌နေကြလျက် အသင်တို့‌ပြောဆို‌သောအရာများကို အသင်တို့မသိသမျှကာလပတ်လုံး စွလာသ်ဝတ်ပြုမှုအနီးသို့ မချဉ်းကပ်ကြနှင့်။* ၎င်းပြင် အသင်တို့သည် ‌ရေချိုးသန့်စင်ရန် တာဝန်ရှိသူများဖြစ်‌နေကြလျက်နှင့်လည်း* ‌ရေချိုသန့်စင်မှုမပြုသမျှကာလပတ်လုံး (စွလာသ်ဝတ်ပြုမှု၏အနီးနှင့် စွလာသ်ဝတ်ပြုရာ‌နေရာ ဝတ်‌ကျောင်း‌တော်များအနီးသို့ ချဉ်းကပ်မှု) မပြုကြနှင့်။ သို့ရာတွင် အသင်တို့သည် (မလွှဲမ‌ရှောင်သာ) ဖြတ်သွားဖြတ်လာပြုရ‌သောအခါမျိုး၌သာ (ဖြတ်သန်းခွင့်ရှိသည်)။ ထို့ပြင် အသင်တို့သည် အကယ်၍ ‌ရောဂါသည်များ၊ သို့မဟုတ် ခရီးသည်များဖြစ်ကြလျှင် သို့မဟုတ် အသင်တို့ထဲက တစ်ဦးတစ်‌ယောက်သည် ကျင်ကြီးကျင်ငယ်စွန့်ရာမှ ပြန်လာခဲ့လျှင်၊ သို့မဟုတ် အသင်တို့သည် ဇနီးမိန်းမများနှင့်‌ပေါင်းသင်းဆက်ဆံခဲ့ကြလျှင်၊ ထို့‌နောက်(သန့်စင်ရန်)‌ရေမရှိလျှင် အသင်တို့သည် စင်ကြယ်‌သော‌မြေကြီးဖြင့် သယမ်မွမ်*ပြုလုပ်ကြပါ။ (ပြုလုပ်နည်းမှာ) အသင်တို့သည် (အသင်တို့၏လက်ဖဝါးနှစ်ဖက်နှင့် ‌မြေကိုရိုက်ပုတ်၍) အသင်တို့၏မျက်နှာများနှင့် လက်များကို ပွတ်သပ်ကြပါ။ အမှန်စင်စစ် အလ္လာဟ်အရှင်မြတ်သည် အလွန်ခွင့်လွှတ်‌တော်မူ‌သောအရှင်၊ အလွန်လွတ်ငြိမ်းချမ်းသာခွင့်‌ပေး‌တော်မူ‌သောအရှင် ဖြစ်‌တော်မူသည်။"
        },
        {
            "chapter": 4,
            "verse": 44,
            "text": "ကျမ်းဂန်များထဲမှ တစ်စိတ်တစ်‌ဒေသ ချီးမြှင့်ခြင်းခံရ‌သောသူများကို အသင် မ‌တွေ့မြင်‌လေသ‌လော။ ထိုသူများသည် လမ်းမှားကို ဝယ်ယူလိုက်စားကြသည်။ ၎င်းပြင် သူတို့သည် အသင်တို့ လမ်းမှားသည်ကိုလည်း လိုလားကြသည်။"
        }
    ]
}