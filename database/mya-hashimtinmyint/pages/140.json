{
    "pages": [
        {
            "chapter": 6,
            "verse": 95,
            "text": "အမှန်စင်စစ် အလ္လာဟ်အရှင်မြတ်သည် ‌စေ့အဆန်ကိုခွဲပြီး ‌ညှောင့်ထွက်‌စေ‌တော်မူ‌သောအရှင်ပင် ဖြစ်‌တော်မူသည်။* အရှင်မြတ်သည်ပင် သက်မဲ့အရာများမှ သက်ရှိသတ္တဝါများကို ထုတ်ယူ‌တော်မူသည်။ ၎င်းပြင် အရှင်မြတ်သည်ပင် သက်ရှိ(သတ္တဝါ)များမှ သက်မဲ့(အရာ)များကို ထုတ်ယူ‌တော်မူ‌သောအရှင်မြတ်လည်း ဖြစ်‌တော်မူသည်။ ထိုအရှင်သည် အလ္လာဟ်အရှင်မြတ်ပင်ဖြစ်သည်။ သို့ဖြစ်ပါလျက် အသင်တို့သည် အဘယ်သို့ ပြန်လှည့်သွားကြသနည်း။"
        },
        {
            "chapter": 6,
            "verse": 96,
            "text": "(အရှင်မြတ်သည်) အလင်းကို ခွဲထုတ်‌ပေး‌တော်မူ‌သောအရှင် ဖြစ်‌တော်မူသည်။* ထို့ပြင် အရှင်မြတ်သည်ပင် ညအချိန်ကို(သတ္တဝါအားလုံး)အနားယူရန် ပြုလုပ်ထား‌တော်မူသည်။* ‌နေနှင့်လတို့ကိုလည်း (အချိန်)တိုင်းတာ တွက်ချက်ရန် ပြုလုပ်ထား‌တော်မူသည်။* ဤသည် တန်ခိုး‌တော်နှင့် အလွန်လွှမ်းမိုး‌သောမူ‌သောအရှင်၊ အကြွင်းမဲ့သိ‌တော်မူ‌သောအရှင်၏ စီမံခန့်ခွဲမှုပင်ဖြစ်သည်။"
        },
        {
            "chapter": 6,
            "verse": 97,
            "text": "ထို့ပြင် အရှင်မြတ်သည် ကြယ်များအား အသင်တို့အတွက် ကုန်း‌မြေနှင့် ပင်လယ်၏အ‌မှောင်များထဲတွင် လမ်းမှန်ရရှိ‌စေရန် ပြုလုပ်‌တော်မူခဲ့‌သော အရှင်မြတ်ပင်ဖြစ်‌တော်မူသည်။* အမှန်စင်စစ် ငါအရှင်မြတ်သည် သက်‌သေသာဓကများကို သိနားလည်‌သောသူများအတွက် အ‌သေးစိတ် ရှင်းလင်းပြသ‌တော်မူသည်။"
        },
        {
            "chapter": 6,
            "verse": 98,
            "text": "ထို့ပြင် အရှင်မြတ်သည် အသင်တို့အား လူတစ်ဦးတည်းမှ ‌ပေါက်ဖွား‌စေ‌တော်မူခဲ့‌သော အရှင်မြတ်ပင် ဖြစ်‌တော်မူသည်။* ထို့‌နောက် ကြာရှည်‌နေရမည့်‌နေရာ တစ်ခုနှင့် ခဏ‌နေရမည့်‌နေရာ တစ်ခု(ပြုလုပ်‌ပေး‌တော်မူခဲ့သည်)။* အမှန်စင်စစ် ငါအရှင်မြတ်သည် အသိဉာဏ်ရှိ‌သောသူများအတွက် သက်‌သေသာဓကများကို အ‌သေးစိတ် ရှင်းလင်းပြသခဲ့ပြီးဖြစ်သည်။"
        },
        {
            "chapter": 6,
            "verse": 99,
            "text": "ထို့ပြင် အရှင်မြတ်သည် မိုး‌ကောင်းကင်မှ မိုး‌ရေကို ရွာသွန်းချ‌ပေး‌တော်မူခဲ့သည်။ ထို့‌နောက် ငါအရှင်မြတ်သည် ထိုမိုး‌ရေနှင့် ‌ကောက်ပဲသီးနှံ အ‌ညှောင့်မျိုးစုံကို ထွက်‌ပေါ်‌စေ‌တော်မူခဲ့သည်။ ထို့‌နောက် ငါအရှင်မြတ်သည် ထိုအ‌ညှောင့်မှ စိမ်းစို‌သောအကိုင်းအခက်ကို ထွက်‌စေ‌တော်မူသည်။ ငါအရှင်မြတ်သည် ထိုအကိုင်းအခက်မှ ပြွတ်သိပ်‌နေ‌သော ‌စေ့အဆန်များကို ထွက်‌စေ‌တော်မူသည်။ ထို့ပြင် စွန်ပလွန်ပင်၏အဖူးဝတ်ဆံများမှ တွဲ‌လောင်းကျ‌နေ‌သော အခိုင်များ(ထွက်သည်)။ ၎င်းပြင် (ငါအရှင်မြတ်သည်) စပျစ်ခြံများ၊ သံလွင်သီး၊ သလဲသီးများကိုလည်း (ဖန်ဆင်း‌တော်မူခဲ့သည်)။ အချို့မှာ အချင်းချင်းတူကြပြီး အချို့မှာမူ (ပုံစံတူ‌သော်လည်း အရသာ)မတူကြ‌ပေ။* အသင်တို့သည် ထိုအသီးများ သီး‌သောအခါနှင့် မှည့်‌သောအခါတွင် ထိုအသီးများအား ကြည့်ကြပါ။ အမှန်စင်စစ် ၎င်းတို့ထဲ၌ ယုံကြည်‌သောသူများအတွက် သက်‌သေသာဓကများ ရှိသည်။"
        },
        {
            "chapter": 6,
            "verse": 100,
            "text": "ထို့‌နောက် သူတို့သည် အလ္လာဟ်အရှင်မြတ်၏ တွဲဖက်များအဖြစ် ဂျင်န်သတ္တဝါများကို ပြုလုပ်ခဲ့ကြသည်။* ထို့ပြင် (အမှန်မှာ) အရှင်မြတ်သည်ပင် သူတို့အား ဖန်ဆင်း‌တော်မူခဲ့ခြင်းဖြစ်သည်။ (ဂျင်န်များက သူတို့ကို ဖန်ဆင်းခဲ့သည် မဟုတ်‌ပေ)။ ထို့ပြင် သူတို့သည် မသိနားမလည်ဘဲနှင့် အလ္လာဟ်အရှင်မြတ်မှာ သားများသမီးများရှိသည်ဟု လုပ်ကြံစွပ်စွဲ ‌ပြောဆိုကြသည်။ အရှင်မြတ်သည် သန့်ရှင်းစင်ကြယ်‌တော်မူသည်။ ၎င်းပြင် အရှင်မြတ်သည် သူတို့ စွပ်စွဲ‌ပြောဆိုကြသည်များမှ အလွန်မြင့်မား‌တော်မူသည်။"
        },
        {
            "chapter": 6,
            "verse": 101,
            "text": "(အရှင်မြတ်သည်) ‌ကောင်းကင်များနှင့် ‌မြေပထဝီကို ဆန်းကြယ်စွာ စတင်ဖန်ဆင်း‌တော်မူ‌သောအရှင်မြတ်ပင် ဖြစ်‌တော်မူသည်။ အရှင်မြတ်၌ ကြင်ရာမရှိဘဲ မည်ကဲ့သို့ အရှင်မြတ်တွင် သားသမီးရှိမည်နည်း။* ၎င်းပြင် အရှင်မြတ်ပင် အရာအားလုံးကို ဖန်ဆင်း‌တော်မူခဲ့သည်။ ထို့ပြင် အရှင်မြတ်ပင် အရာအားလုံးကို အကြွင်းမဲ့သိ‌တော်မူ‌သောအရှင် ဖြစ်‌တော်မူသည်။"
        }
    ]
}