{
    "pages": [
        {
            "chapter": 2,
            "verse": 127,
            "text": "ထို့ပြင် တစ်ခါက (တမန်‌တော်)အိဗ်ရာဟီမ်နှင့် (၎င်း၏သား‌တော် တမန်‌တော်)အစ္စမာအီလ်တို့သည် (ကအ်ဗဟ်)‌ကျောင်း‌တော်၏နံရံကို မြှင့်တင်(‌ဆောက်လုပ်)‌နေစဉ် (အရှင်မြတ်ထံ၌ ‌ပြောဆို‌လျှောက်ထားကြသည်) အို-ကျွန်ုပ်တို့အား ဖန်ဆင်း‌မွေးမြူ‌တော်မူ‌သောအရှင်၊ ကျွန်ုပ်တို့ထံမှ(‌ကျောင်း‌ဆောက်လုပ်သည့်‌ကောင်းမှုကို) လက်ခံ‌တော်မူပါ။ အမှန်စင်စစ် အရှင်မြတ်သည် အကြွင်းမဲ့ကြား‌တော်မူ‌သောအရှင်၊ အကြွင်းမဲ့သိ‌တော်မူ‌သောအရှင် ဖြစ်‌တော်မူပါသည်။"
        },
        {
            "chapter": 2,
            "verse": 128,
            "text": "ထို့ပြင် အို-ကျွန်ုပ်တို့အား ဖန်ဆင်း‌မွေးမြူ‌တော်မူ‌သောအရှင်၊ အရှင်မြတ်သည် ကျွန်ုပ်တို့အား အရှင်မြတ်၏အမိန့်ကို(ပြည့်ပြည့်ဝဝ)နာခံသူ မွတ်စ်လင်မ်နှစ်ဦးအဖြစ် ပြုလုပ်‌တော်မူပါ။ ၎င်းပြင် ကျွန်ုပ်တို့၏ သားစဉ်‌မြေးဆက်ထဲမှလည်း အရှင်မြတ်၏အမိန့်ကို(ပြည့်ပြည့်ဝဝ)နာခံသူ မွတ်စ်လင်မ်အုပ်စုအဖြစ် ပြုလုပ်‌တော်မူပါ။ ထို့ပြင် အရှင်မြတ်သည် ကျွန်ုပ်တို့အား အိဗာဒသ်ကိုးကွယ်နည်းဥပ‌ဒေများကို ပြသ‌ပေး‌တော်မူပါ။ ၎င်းပြင် အရှင်မြတ်သည် ကျွန်ုပ်တို့(ဘက်သို့ ကရုဏာနှင့်လှည့်ပြီး ကျွန်ုပ်တို့)၏ ဝန်ချ‌တောင်းပန်မှုကို လက်ခံခွင့်လွှတ်‌တော်မူပါ။ အမှန်စင်စစ် အရှင်မြတ်သည် အမှားဝန်ခံမှုကို အကြိမ်ကြိမ် လက်ခံခွင့်လွှတ်‌တော်မူ‌သောအရှင်၊ အလွန်သနားကြင်နာ‌တော်မူ‌သောအရှင် ဖြစ်‌တော်မူပါသည်။"
        },
        {
            "chapter": 2,
            "verse": 129,
            "text": "ထို့ပြင် အို-ကျွန်ုပ်တို့အား ဖန်ဆင်း‌မွေးမြူ‌တော်မူ‌သောအရှင်၊ သူတို့ထဲတွင် သူတို့ထဲမှပင် ရစူလ်တမန်‌တော်တစ်ပါးကို ပွင့်‌ပေါ်‌စေ‌တော်မူပါ၊ ထိုတမန်‌တော်သည် သူတို့၏‌ရှေ့‌မှောက်၌ အရှင်မြတ်၏အာယသ်‌တော်များကို ဖတ်ရွတ်မည်၊ သူတို့အား ကျမ်းဂန်နှင့်တကွ ပညာဉာဏ်အ‌မြော်အမြင်ကိုလည်း သင်ကြား‌ပေးမည်၊ ထို့‌နောက် သူတို့အား စင်ကြယ်‌သောသူများဖြစ်‌အောင်လည်း ပြုလုပ်‌ပေးမည်။* စင်စစ်အရှင်မြတ်သည်သာ တန်ခိုး‌တော်နှင့် အလွန်လွှမ်းမိုး‌တော်မူ‌သောအရှင်၊ ပညာဉာဏ်အ‌မြော်အမြင်နှင့် အလွန်ပြည့်စုံ‌တော်မူ‌သောအရှင်ဖြစ်‌တော်မူပါသည်။"
        },
        {
            "chapter": 2,
            "verse": 130,
            "text": "မိမိကိုယ်မိမိအသိဉာဏ်မရှိ မိုက်မဲသူဖြစ်‌အောင်လုပ်သူမှလွဲ၍ မည်သူသည် (တမန်‌တော်)အိဗ်ရာဟီမ်၏သာသနာ*မှ လွှဲ‌ရှောင်သွားမည်နည်း။ ထို့ပြင် အမှန်စင်စစ် ငါအရှင်မြတ်သည် ထိုအိဗ်ရာဟီမ်ကို ဤ‌လောကတွင် (တမန်‌တော်အဖြစ်)‌ရွေးချယ်‌တော်မူခဲ့သည့်အပြင် တမလွန်ဘဝတွင်လည်း အမှန်စင်စစ် ၎င်းသည် ‌ကောင်းမြတ်သူများထဲမှဖြစ်လိမ့်မည်။"
        },
        {
            "chapter": 2,
            "verse": 131,
            "text": "တစ်ခါက (တမန်‌တော်)အိဗ်ရာဟီမ်ကို ၎င်းအား ဖန်ဆင်း‌မွေးမြူ‌တော်မူ‌သောအရှင်က အမိန့်ရှိ‌တော်မူခဲ့သည်၊ အသင်သည် အမိန့်နာခံသူ(မွတ်စ်လင်မ်)ဖြစ်လိုက်ပါ။ (တမန်‌တော်)အိဗ်ရာဟီမ်က ‌ပြောခဲ့သည်၊ ကျွန်ုပ်သည် စကြဝဠာအားလုံးအား ဖန်ဆင်း‌မွေးမြူ‌တော်မူ‌သော အရှင်မြတ်၏အမိန့်‌တော်ကို နာခံပြီးဖြစ်ပါသည်။"
        },
        {
            "chapter": 2,
            "verse": 132,
            "text": "ထို့ပြင် (တမန်‌တော်)အိဗ်ရာဟီမ်နှင့် (တမန်‌တော်)ယအ်ကူဗ်တို့သည် ထိုအ‌ကြောင်းနှင့်ပတ်သက်၍ ၎င်းတို့၏သားများကို မှာကြားခဲ့သည်၊ အို-ငါ့သားအ‌ပေါင်းတို့၊ အမှန်စင်စစ် အလ္လာဟ်အရှင်မြတ်သည် အသင်တို့အတွက် အစ္စလာမ်သာသနာကို ‌ရွေးချယ်‌တော်မူပြီးဖြစ်သည့်အတွက် အသင်တို့သည် အမိန့်နာခံသည့် မွတ်စ်လင်မ်များဖြစ်လျက်နှင့်သာ ‌သေဆုံးကြပါ။"
        },
        {
            "chapter": 2,
            "verse": 133,
            "text": "အသင်တို့သည် (တမန်‌တော်)ယအ်ကူဗ်ကွယ်လွန်ခါနီး၌ အသင့်‌ရောက်ရှိ‌နေခဲ့ကြပါသ‌လော၊ တစ်ခါက ၎င်း(တမန်‌တော်ယအ်ကူဗ်)သည် ၎င်း၏သားများကို ‌ပြောခဲ့သည်၊ ငါ၏‌နောက်တွင် အသင်တို့သည် မည်သည့်အရာကို ကိုးကွယ်ကြမည်နည်း။ သူတို့က ‌ပြောဆိုခဲ့ကြသည်၊ ကျွန်ုပ်တို့သည် ဖခင်နှင့်တကွ ဖခင်၏ဘိုး၊‌ဘေးများဖြစ်သည့် (တမန်‌တော်)အိဗ်ရာဟီမ်၊ (တမန်‌တော်)အစ္စမာအီလ်နှင့် (တမန်‌တော်)အစ္စဟာက်တို့၏ ကိုးကွယ်ရာအရှင် တစ်ပါးတည်းကိုသာ ကိုးကွယ်ကြပါမည်။ ၎င်းပြင် ကျွန်ုပ်တို့သည် ထိုအရှင်၏ အမိန့်နာခံသူ(မွတ်စ်လင်မ်)များဖြစ်ကြပါသည်။"
        },
        {
            "chapter": 2,
            "verse": 134,
            "text": "၎င်းသည် ကုန်လွန်သွားခဲ့သည့် အုပ်စုတစ်စုဖြစ်သည်၊ သူတို့ ဆည်းပူးရှာ‌ဖွေခဲ့‌သောအရာများသည် သူတို့အတွက်ဖြစ်ပြီး အသင်တို့ ဆည်းပူးရှာ‌ဖွေခဲ့‌သောအရာများသည် အသင်တို့အတွက်သာဖြစ်သည်။ ထို့‌နောက် သူတို့ပြုကျင့်ခဲ့သည့်အရာများနှင့် စပ်လျဉ်း၍ အသင်တို့သည် ‌မေးမြန်းခြင်းခံကြရမည်မဟုတ်‌ပေ။"
        }
    ]
}