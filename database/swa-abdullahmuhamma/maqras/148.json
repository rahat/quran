{
    "maqras": [
        {
            "chapter": 26,
            "verse": 52,
            "text": "Na Mwenyezi Mungu Akampelekea wahyi Mūsā, amani imshukie, kwamba, «Enda usiku pamoja na walioamini miongoni mwa Wana wa Isrāīl, ili Fir’awn na askari wake, ambao watawafuata nyinyi, wasije wakawafikia kabla ya kufika kwenu baharini.»"
        },
        {
            "chapter": 26,
            "verse": 53,
            "text": "Fir’awn akawatuma askari wake, alipopata habari kwamba Wana wa Isrāīl wameenda usiku, wakusanye jeshi lake kutoka miji ya utawala wake"
        },
        {
            "chapter": 26,
            "verse": 54,
            "text": "Fir’awn akasema, «Kwa kweli, Wana wa Isrāīl waliokimbia pamoja na Mūsā ni pote twevu lenye idadi ndogo"
        },
        {
            "chapter": 26,
            "verse": 55,
            "text": "Na wao wamevijaza hasira vifua vyetu kwa kuwa wameenda kinyume na dini yetu na wametoka bila ya idhini yetu"
        },
        {
            "chapter": 26,
            "verse": 56,
            "text": "na sisi sote tuko macho, tuko tayari nao.»"
        },
        {
            "chapter": 26,
            "verse": 57,
            "text": "Mwenyezi Mungu Akamtoa Fir’awn na watu wake kwenye ardhi ya Misri yenye mabustani, mabubujiko ya maji"
        },
        {
            "chapter": 26,
            "verse": 58,
            "text": "hazina za mali na majumba mazuri"
        },
        {
            "chapter": 26,
            "verse": 59,
            "text": "Na kama tulivyowatoa, tuliwapatia nyumba hizo Wana wa Isrāīl baada yao wao"
        },
        {
            "chapter": 26,
            "verse": 60,
            "text": "Hivyo basi Fir’awn na askari wake walimkuta Mūsā na waliokuwa pamoja na yeye wakati wa kuchomoza jua"
        },
        {
            "chapter": 26,
            "verse": 61,
            "text": "Yalipoonana makundi mawili, watu wa Mūsā walisema, «Kwa hakika jumuiko la Fir’awn ni lenye kutufikia na kutuangamiza.»"
        },
        {
            "chapter": 26,
            "verse": 62,
            "text": "Mūsā alisema kuwaambia, «Sivyo! Mambo si kama mlivyotaja. Hamtafikiwa. Kwa hakika Mwenyezi Mungu Yupo na mimi kwa msaada, Ataniongoza njia ya kuokoka mimi na kuokoka nyinyi.»"
        },
        {
            "chapter": 26,
            "verse": 63,
            "text": "Hapo tukampelekea wahyi Mūsā kwamba, «Piga bahari kwa fimbo yako!» Akapiga. Na bahari ikapasuka njia kumi na mbili kwa idadi ya kabila za Wana wa Isrāīl. Na kila kipande kilichojitenga na bahari ni kama jabali kubwa"
        },
        {
            "chapter": 26,
            "verse": 64,
            "text": "Na tulimsogeza karibu Fir’awn na watu wake mpaka wakaingia baharini"
        },
        {
            "chapter": 26,
            "verse": 65,
            "text": "Na tukamuokoa Mūsā na waliokuwa pamoja na yeye wote. Bahari ikaendelea kuachana kwake (kwa ule mpasuko) mpaka wakavuka kwenye nchi kavu"
        },
        {
            "chapter": 26,
            "verse": 66,
            "text": "Kisha tukamzamisha Fir’awn na waliokuwa pamoja na yeye kwa kuifanya bahari iwafinike baada ya wao kuingia ndani wakimfuata Mūsā na watu wake"
        },
        {
            "chapter": 26,
            "verse": 67,
            "text": "Kwa hakika, katika hilo lililotukia pana mazingatio ya ajabu yenye kuonyesha dalili ya uweza wa Mwenyezi Mungu. Na wengi wa wafuasi wa Fir’awn hawakuwa ni wenye kuamini, pamoja na alama hii yenye kushinda"
        },
        {
            "chapter": 26,
            "verse": 68,
            "text": "Na hakika ya Mola wako Ndiye Mshindi, Ndiye Mwenye kurehemu. Kwa nguvu Zake na ushindi Amewaangamiza makafiri wakanushaji, na kwa rehema Yake Amemuokoa Mūsā na waliokuwa pamoja na yeye wote"
        },
        {
            "chapter": 26,
            "verse": 69,
            "text": "Na wasimulie makafiri, ewe Mtume, habari ya Ibrāhīm"
        },
        {
            "chapter": 26,
            "verse": 70,
            "text": "alipomwambia babake na watu wake, «Mnaabudu kitu gani?»"
        },
        {
            "chapter": 26,
            "verse": 71,
            "text": "Wakasema, «Tunaabudu masanamu, tunaketi na kuendelea kuwaabudu.»"
        },
        {
            "chapter": 26,
            "verse": 72,
            "text": "Akasema Ibrāhīm akiwatanabahisha uharibifu wa njia yao, «Kwani wanasikia maombi yenu mnapowaomba"
        },
        {
            "chapter": 26,
            "verse": 73,
            "text": "Au wanawapatia manufaa mkiwaabudu? Au wanawafanya mupate madhara mkiacha kuwaabudu?»"
        },
        {
            "chapter": 26,
            "verse": 74,
            "text": "Wakasema, «Haliwi lolote katika hayo, lakini tuliwakuta mababa zetu wakiwaabudu, na sisi tukawaiga katika yale ambayo walikuwa wakiyafanya.»"
        },
        {
            "chapter": 26,
            "verse": 75,
            "text": "Ibrāhīm akasema, «Je, mumefikiria kuvitia akilini hivyo mnavyoviabudu, miongoni mwa masanamu yasiyosikia wala kunufaisha wala kudhuru"
        },
        {
            "chapter": 26,
            "verse": 76,
            "text": "nyinyi na mababa zenu waliowatangulia"
        },
        {
            "chapter": 26,
            "verse": 77,
            "text": "Kwani hao mnaowaabudu badala ya Mwenyezi Mungu ni maadui zangu. Lakini Mola wa viumbe wote na Mmiliki wa mambo yao, Yeye Peke Yake Ndiye ninayemuabudu"
        },
        {
            "chapter": 26,
            "verse": 78,
            "text": "Yeye Ndiye Aliyeniumba kwa sura nzuri zaidi. Yeye ananiongoza kwenye maslahi ya dunia na Akhera"
        },
        {
            "chapter": 26,
            "verse": 79,
            "text": "Na Yeye Ndiye Anayenineemesha kwa chakula na kinywaji"
        },
        {
            "chapter": 26,
            "verse": 80,
            "text": "Na nikipatikana na ugonjwa, Yeye Ndiye Anayeniponyesha na kuniondolea"
        },
        {
            "chapter": 26,
            "verse": 81,
            "text": "Na Yeye Ndiye Atakayenifisha duniani kwa kuichukua roho yangu, kisha Atanihuisha Siku ya Kiyama, hakuna awezaye hilo isipokuwa Yeye"
        },
        {
            "chapter": 26,
            "verse": 82,
            "text": "Na Ambaye ninatarajia Atanisamehe dhambi zangu Siku ya Malipo.»"
        },
        {
            "chapter": 26,
            "verse": 83,
            "text": "Ibrāhīm akasema akimuomba Mola wake, «Mola wangu! Nitunukie elimu na fahamu, na unikutanishe na watu wema, na unikusanye mimi na wao Peponi"
        },
        {
            "chapter": 26,
            "verse": 84,
            "text": "«Na unifanye niwe na sifa nzuri na utajo mwema kwa wale watakaokuja baada yangu mpaka Siku ya Kiyama"
        },
        {
            "chapter": 26,
            "verse": 85,
            "text": "«Na unifanye mimi niwe miongoni mwa waja wako utakaowarithisha starehe za Peponi.»"
        },
        {
            "chapter": 26,
            "verse": 86,
            "text": "Hii ni dua ya Ibrāhīm, amani imshukiye, ya kumuomba Mwenyezi Mungu Amuokoe babake na upotevu na Ampe uongofu, ili Amghufirie na Amsamehe, kama Ibrāhīm alivyomuahidi babake kumuombea Mungu, na ilipomfunukia kuwa yeye ni mwenye kuendelea kwenye ukafiri na ushirikina mpaka afe alijiepusha naye"
        },
        {
            "chapter": 26,
            "verse": 87,
            "text": "«Na usinipe unyonge Siku hiyo, ambayo watu watatoka makaburini ili wahesabiwe na walipwe"
        },
        {
            "chapter": 26,
            "verse": 88,
            "text": "Siku ambayo mali na watoto havitamfaa yoyote miongoni mwa waja"
        },
        {
            "chapter": 26,
            "verse": 89,
            "text": "isipokuwa yule aliyemjia Mwenyezi Mungu kwa moyo uliyosalimika na ukafiri, unafiki na uovu.»"
        },
        {
            "chapter": 26,
            "verse": 90,
            "text": "Na Pepo itasogezwa karibu kwa wale waliojiepusha na ukafiri na matendo ya uasi na wakamuelekea Mwenyezi Mungu kwa kumtii"
        },
        {
            "chapter": 26,
            "verse": 91,
            "text": "Na Moto utaonyeshwa waziwazi kwa makafiri ambao walipotea njia ya uongofu na wakayafanyia ujasiri yaliyoharamishwa na Mwenyezi Mungu na wakawakanusha Mitume Wake"
        },
        {
            "chapter": 26,
            "verse": 92,
            "text": "Na wataambiwa kwa kulaumiwa, «Wako wapi waungu wenu ambao mlikuwa mkiwaabudu"
        },
        {
            "chapter": 26,
            "verse": 93,
            "text": "badala ya Mwenyezi Mungu na mkidai kwamba wao watawaombea leo? Je, watawanusuru na wawazuilie adhabu isiwafikie au watajinusuru kwa kuikinga adhabu isiwafikie?» Hakuna chochote katika hayo"
        },
        {
            "chapter": 26,
            "verse": 94,
            "text": "Hapo watakusanywa na watupwe kwenye Jahanamu kwa vichwa vyao, mara baada ya nyingine mpaka watakapotulia humo: wao, wale waliowapoteza"
        },
        {
            "chapter": 26,
            "verse": 95,
            "text": "na wasaidizi wa Iblisi waliowapambia shari; hakuna yoyote kati yao atakayeponyoka"
        },
        {
            "chapter": 26,
            "verse": 96,
            "text": "Watasema wakikiri makosa yao, na huku wanagombana, ndani ya Jahanamu, na wale waliowapoteza wao"
        },
        {
            "chapter": 26,
            "verse": 97,
            "text": "«Tunaapa kwa Mwenyezi Mungu kwamba sisi, duniani, tulikuwa kwenye upotevu ulio waziwazi, haukuwa umefichika"
        },
        {
            "chapter": 26,
            "verse": 98,
            "text": "tulipowafanya nyinyi kuwa ni sawa na Mola wa viumbe wote, Anayestahiki kuabudiwa, Peke Yake"
        },
        {
            "chapter": 26,
            "verse": 99,
            "text": "Na hakuna kilichotutia kwenye mwisho huu mbaya isipokuwa ni wahalifu ambao walitulingania tumuabudu asiyekuwa Mwenyezi Mungu"
        },
        {
            "chapter": 26,
            "verse": 100,
            "text": "«Hapana yoyote wa kutuombea na kututoa kwenye adhabu"
        },
        {
            "chapter": 26,
            "verse": 101,
            "text": "wala mwenye kutupenda kikweli na kutuhurumia"
        },
        {
            "chapter": 26,
            "verse": 102,
            "text": "«Tunatamani tupatiwe fursa ya kurudi ulimwenguni tupate kuwa miongoni mwa wenye kuamini na kuokolewa.»"
        },
        {
            "chapter": 26,
            "verse": 103,
            "text": "Hakika katika habari ya Ibrāhīm iliyotangulia kuna mazingatio kwa mwenye kuzingatia. Na wengi wenye kuisikia habari hii hawakuwa ni wenye kuamini"
        },
        {
            "chapter": 26,
            "verse": 104,
            "text": "Na kwa hakika, Mola wako Ndiye Mshindi Aliye Muweza wa kuwalipiza wakanushaji, Ndiye Mwenye kuwarehemu waja Wake Waumini"
        },
        {
            "chapter": 26,
            "verse": 105,
            "text": "Waliukanusha watu wa Nūḥ ujumbe wa Nabii wao. Wakawa, kwa kufanya hivyo, ni wakanushaji wa Mitume wote, kwa kuwa kila Mtume anaamrisha kuwaamini Mitume wote"
        },
        {
            "chapter": 26,
            "verse": 106,
            "text": "Kumbuka pindi aliposema kuwaambia wao ndugu yao Nūḥ, «Je, hamumuogopi Mwenyezi Mungu kwa kuacha kumuabudu asiyekuwa Yeye"
        },
        {
            "chapter": 26,
            "verse": 107,
            "text": "Mimi kwenu nyinyi ni Mtume muaminifu katika yale ninayowafikishia"
        },
        {
            "chapter": 26,
            "verse": 108,
            "text": "Basi ifanyeni Imani kuwa ndio kinga yenu na adhabu ya Mwenyezi Mungu, na nitiini mimi katika yale ninayowaamrisha ya kumuabudu Yeye Peke Yake"
        },
        {
            "chapter": 26,
            "verse": 109,
            "text": "na sitaki kutoka kwenu malipo yoyote ya kuufikisha ujumbe, malipo yangu hayako juu ya yoyote isipokuwa Mola wa viumbe wote, Mwenye kuendesha mambo ya viumbe Vyake"
        },
        {
            "chapter": 26,
            "verse": 110,
            "text": "Basi jihadharini na mateso Yake na mnitii mimi kwa kufuata amri Zake na kujiepusha na makatazo Yake.»"
        }
    ]
}