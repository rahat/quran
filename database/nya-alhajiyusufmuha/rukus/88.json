{
    "rukus": [
        {
            "chapter": 5,
            "verse": 12,
            "text": "Ndithudi Mulungu adalandira lonjezo la ana a Israyeli ndipo Ife tidadzutsa pakati pawo atsogoleri khumi ndi awiri. Ndipo Mulungu adati: “Ine, ndithudi, ndili pamodzi ndi inu ngati inu mupemphera moyenera, mupereka chopereka chothandiza anthu osauka ndipo mukhulupirira mwa Atumwi anga ndipo muwathandiza ndiponso mukongoza Mulungu ngongole yabwino. Ndithudi Ine ndidzakukhululukirani machimo anu ndi kukulowetsani ku minda yothiriridwa ndi madzi ya m’mitsinje. Koma ngati wina wa inu, pambuyo pake sakhulupilira, Iye wasochera ku njira yoyenera.”"
        },
        {
            "chapter": 5,
            "verse": 13,
            "text": "Koma chifukwa chakuti iwo adaphwanya lonjezo lawo, Ife tidawatemberera ndi kuumitsa mitima yawo. Iwo adasintha mawu ndi kuwachotsa m’malo mwake ndi kusiya zambiri zimene zidatumizidwa kwa iwo. Siudzasiya kuona ntchito za chinyengo mwa iwo kupatula owerengeka okha. Koma akhululukire ndipo uwalekerere. Ndithudi Mulungu amakonda anthu ochita zabwino"
        },
        {
            "chapter": 5,
            "verse": 14,
            "text": "Ndipo kuchokera kwa iwo amene amadzitcha kuti ndi Akhirisitu. Ife tidachita nawo lonjezo koma iwo adasiya zambiri zimene zidatumizidwa kwa iwo. Kotero tidadzutsa pakati pawo udani ndi chizondi chimene chidzakhala mpaka patsiku louka kwa akufa ndipo Mulungu adzawauza iwo zonse zimene amachita"
        },
        {
            "chapter": 5,
            "verse": 15,
            "text": "oh inu anthu a m’Buku! Ndithudi Mtumwi wathu wadza kudzakuuzani inu zambiri zimene mwakhala mukuzibisa za m’Buku la Mulungu ndi kuzisiya osafotokoza bwino. Ndithudi kwadza kuwala kwa inu kuchokera kwa Mulungu ndi Buku la choonadi"
        },
        {
            "chapter": 5,
            "verse": 16,
            "text": "Limene Mulungu amatsogolera, kunjira ya mtendere, onse amene amafuna chikondwerero cha Iye. Mulungu amawatulutsa, mwachifuniro chake, kuchoka ku mdima ndi kunka kowala, ndipo amawatsogolera kunjira yoyenera"
        },
        {
            "chapter": 5,
            "verse": 17,
            "text": "Ndithudi ndi chifukwa chopanda chikhulupiliro chimene iwo amati: “Mulungu ndi Messiya, mwana wa Maria.” Nena: “Kodi ndani amene angamuletse Mulungu ngati Iye atafuna kuononga Messiya mwana wa Maria, Mai wake ndi zonse zimene zili m’dziko lapansi?” Mwini ufumu wakumwamba ndi dziko lapansi ndi zonse zimene zili m’menemo ndi Mulungu. Iye amalenga chimene afuna. Ndipo Iye ali ndi mphamvu pa chinthu chilichonse"
        },
        {
            "chapter": 5,
            "verse": 18,
            "text": "Ndipo Ayuda ndi Akhirisitu amati: “Ife ndife ana a Mulungu ndiponso wokondedwa ake.” Nena: “Nanga bwanji amakulangani chifukwa cha zolakwa zanu?” Iyayi, inu ndinu anthu amene mudalengedwa ndi Iye. Mulungu amakhululukira aliyense amene Iye wamufuna ndipo amalanga aliyense amene Iye wamufuna. Mwini ufumu wa kumwamba ndi dziko lapansi ndi zonse zili m’menemo ndi Mulungu. Ndipo kwa Iye ndiko kobwerera"
        },
        {
            "chapter": 5,
            "verse": 19,
            "text": "oh inu anthu otsatira Buku! Tsopano mtumwi wathu wadza kwa inu kudzaulula poyera chifuniro chathu patapita nthawi yaitali imene kudalibe Atumwi, kuti mwina mungadzanene kuti: “Sikudabwere kwa ife wodzatiuza nkhani zabwino kapena kudzatichenjeza.” Ndipo Mulungu ali ndi mphamvu pa chinthu china chilichonse"
        }
    ]
}