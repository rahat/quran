{
    "pages": [
        {
            "chapter": 6,
            "verse": 74,
            "text": "(జ్ఞాపకం చేసుకోండి!) ఇబ్రాహీమ్ తన తండ్రి ఆజర్ తో ఇలా అన్న విషయం: \"ఏమీ? నీవు విగ్రహాలను ఆరాధ్యదైవాలుగా చేసుకుంటున్నావా? నిశ్చయంగా నేను నిన్ను మరియు నీ జాతి వారిని స్పష్టమైన మార్గభ్రష్టత్వంలో ఉన్న వారిగా చూస్తున్నాను"
        },
        {
            "chapter": 6,
            "verse": 75,
            "text": "మరియు ఈ విధంగా దృఢనమ్మకం ఉన్న వారిలో చేరాలని, మేము ఇబ్రాహీమ్ కు భూమ్యాకాశాలపై ఉన్న మా సామ్రాజ్య వ్యవస్థను చూపించాము"
        },
        {
            "chapter": 6,
            "verse": 76,
            "text": "ఆ పిదప రాత్రి చీకటి అతనిపై క్రమ్ముకున్నప్పుడు, అతను ఒక నక్షత్రాన్ని చూసి: \"ఇది నా ప్రభువు!\" అని అన్నాడు. కాని, అది అస్తమించగానే: \"అస్తమించే వాటిని నేను ప్రేమించను!\" అని అన్నాడు"
        },
        {
            "chapter": 6,
            "verse": 77,
            "text": "ఆ తరువాత ఉదయించే చంద్రుణ్ణి చూసి: \"ఇది నా ప్రభువు!\" అని అన్నాడు. కాని అది అస్తమించగానే, ఒకవేళ నా ప్రభువు నాకు సన్మార్గం చూపకపోతే నేను నిశ్చయంగా, మార్గభ్రష్టులైన వారిలో చేరి పోయేవాడను!\"అని అన్నాడు"
        },
        {
            "chapter": 6,
            "verse": 78,
            "text": "ఆ తరువాత ఉదయించే సూర్యుణ్ణి చూసి: \"ఇది నా ప్రభువు, ఇది అన్నిటికంటే పెద్దగా ఉంది!\" అని అన్నాడు. కాని అది కూడా అస్తమించగానే: \"ఓ నా జాతి ప్రజలారా! మీరు అల్లాహ్ కు సాటి (భాగస్వామ్యము) కల్పించే దానితో వాస్తవంగా నాకెలాంటి సంబంధం లేదు!\" అని అన్నాడు"
        },
        {
            "chapter": 6,
            "verse": 79,
            "text": "(ఇంకా ఇలా అన్నాడు): \" నిశ్చయంగా, నేను ఏక దైవసిద్ధాంతం (సత్యధర్మం) పాటించే వాడనై, నా ముఖాన్ని భుమ్యాకాశాల సృష్టికి మూలాధారి అయిన ఆయన (అల్లాహ్) వైపునకే త్రిప్పు కుంటున్నాను. మరియు నేను అల్లాహ్ కు సాటి (భాగస్వాములు) కల్పించే వారిలో చేరిన వాడను కాను"
        },
        {
            "chapter": 6,
            "verse": 80,
            "text": "మరియు అతని జాతివారు అతనితో వాదులాటకు దిగగా! అతను వారితో అన్నాడు: \"ఏమీ? మీరు నాతో అల్లాహ్ విషయంలో వాదిస్తున్నారా? వాస్తవానికి ఆయనే నాకు సన్మార్గం చూపించాడు. మరియు మీరు ఆయనకు సాటి (భాగస్వాములుగా) కల్పించిన వాటికి నేను భయపడను. నా ప్రభువు ఇచ్ఛ లేనిది (ఏదీ సంభవించదు). నా ప్రభువు సకల వస్తువులను (తన) జ్ఞానంతో ఆవరించి వున్నాడు. ఏమీ? మీరిది గ్రహించలేరా"
        },
        {
            "chapter": 6,
            "verse": 81,
            "text": "మరియు మీరు అల్లాహ్ కు సాటి (భాగస్వాములు)గా కల్పించిన వాటికి నేనెందుకు భయపడాలి? వాస్తవానికి, ఆయన మీకు ఏ విధమైన ప్రమాణం ఇవ్వనిదే, మీరు అల్లాహ్ కు సాటి (భాగస్వాములను) కల్పించి కూడా భయపడటం లేదే? కావున ఈ రెండు పక్షాల వారిలో ఎవరు శాంతి పొందటానికి అర్హులో! మీకు తెలిస్తే చెప్పండి"
        }
    ]
}