{
    "pages": [
        {
            "chapter": 38,
            "verse": 43,
            "text": "Ва Биз Ўз томонимиздан меҳрибонлик кўрсатиб ҳамда ақл эгалари учун эслатма-ибрат бўлсин деб, (Айюбга) аҳли оиласини ва улар билан қўшиб, яна ўшаларнинг мислича (бола-чақа) ҳадя этдик"
        },
        {
            "chapter": 38,
            "verse": 44,
            "text": "(Яна Биз Айюбга айтдик): «Қўлингга бир боғ (новдани) олиб, у билан (хотинингни) ургин — қасамингни бузмагин». Дарҳақиқат, Биз (Айюбни) сабр қилгувчи ҳолда топдик. У нақадар яхши бандадир. Ҳақиқатан, у (Аллоҳ рози бўладиган йўлга) бутунлай қайтгувчидир"
        },
        {
            "chapter": 38,
            "verse": 45,
            "text": "(Эй Муҳаммад алайҳис-салоту вас-салом), сиз Бизнинг куч-қувват ва фаҳм-фаросат эгалари бўлган бандаларимиз — Иброҳим, Исҳоқ ва Яъқубларни эсланг"
        },
        {
            "chapter": 38,
            "verse": 46,
            "text": "Дарҳақиқат, Биз уларни бир тоза (хислат — мудом Охират) диёрини эслаш (хислати) билан холис қилдик — покладик"
        },
        {
            "chapter": 38,
            "verse": 47,
            "text": "Ҳақиқатан, улар Бизнинг ҳузуримизда танланган, яхши кишилардандир"
        },
        {
            "chapter": 38,
            "verse": 48,
            "text": "Яна Исмоил, ал-Ясаъ (Юшаъ пайғамбар) ва Зул-Кифлни эсланг! Барчалари яхши кишилардандир"
        },
        {
            "chapter": 38,
            "verse": 49,
            "text": "Бу (Биз сизга сўйлаган қиссалар) бир эслатмадир. Шак-шубҳасиз, тақводор зотлар учун гўзал оқибат"
        },
        {
            "chapter": 38,
            "verse": 50,
            "text": "— Улар учун барча дарвозалари ланг очиқ мангу жаннатлар бордир"
        },
        {
            "chapter": 38,
            "verse": 51,
            "text": "Улар у жойлардаги (сўриларда) ястаниб ўтириб, мўл-кўл (яъни, хоҳлаганларича) мева-чева ва шароб чақирурлар"
        },
        {
            "chapter": 38,
            "verse": 52,
            "text": "Ва уларнинг олдиларида кўзларини (номаҳрамга боқишдан) сақлаган (ёш ва ҳуснда) тенгдош (қиз)лар бўлур"
        },
        {
            "chapter": 38,
            "verse": 53,
            "text": "У (зикр қилинган нарсалар) сизларга ҳисоб-китоб (яъни, Қиёмат) куни учун ваъда қилинадиган нарсалардир"
        },
        {
            "chapter": 38,
            "verse": 54,
            "text": "Шак-шубҳасиз, бу Бизнинг (жаннат аҳлига ато этадиган) ризқу рўзимиздирки, унинг учун тугаб қолиш бўлмас"
        },
        {
            "chapter": 38,
            "verse": 55,
            "text": "(Ҳақиқат) шудир. (Энди) ҳеч шак-шубҳасиз, ҳаддан ошгувчи-туғёнга тушгувчи кимсалар учун энг ёмон оқибат"
        },
        {
            "chapter": 38,
            "verse": 56,
            "text": "— Улар кирадиган жаҳаннам бордир. Бас, нақадар ёмон жой у"
        },
        {
            "chapter": 38,
            "verse": 57,
            "text": "Мана бу қайноқ ва йирингдир! Бас, улар ўшани тотиб кўрсинлар"
        },
        {
            "chapter": 38,
            "verse": 58,
            "text": "Бошқа (азоб-уқубатлар) ҳам ўша тур, ўша шаклда бўлур"
        },
        {
            "chapter": 38,
            "verse": 59,
            "text": "(Дўзахга кирган пайтларида кофирларнинг пешволарига ҳаёти дунёда уларга эргашган кимсаларни кўрсатилиб): «Мана бу (одамлар) сизлар билан бирга (яъни, сизлар сабабли жаҳаннамга) ташлангувчи жамоатдир», (дейилганида, пешволар айтдилар): «Хуш келмадилар! Ҳақиқатан, уларнинг ўзлари дўзахга киргувчи кимсалардир»"
        },
        {
            "chapter": 38,
            "verse": 60,
            "text": "Улар (яъни, эргашувчилар пешволарга) дедилар: «Йўқ, сизлар хуш келмадингиз! (Чунки) сизлар ўша (азобни) бизларга келтирдингиз! Бас, нақадар ёмон жой (бу дўзах)!»"
        },
        {
            "chapter": 38,
            "verse": 61,
            "text": "Улар (яна) дедилар: «Парвардигоро, ким бизларга мана шу (азоб)ни келтирган бўлса, бас, Ўзинг унга дўзахда азобни бир неча баробар зиёда қилгин»"
        }
    ]
}