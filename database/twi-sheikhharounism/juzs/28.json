{
    "juzs": [
        {
            "chapter": 58,
            "verse": 1,
            "text": "(Nkͻmhyεni), ampa sε Nyankopͻn ate (ͻbaa) no a ͻne wo rekasa fa nekunu ho na ͻde n’asεm ato Nyankopͻn anim no asεm no, na Nyankopͻn te mo mmienu nkͻmmͻ no. Nokorε sε Onyankopͻn ne Otiefoͻ a Ɔte biribiara, na Ɔno ara nso na Ohu biribiara"
        },
        {
            "chapter": 58,
            "verse": 2,
            "text": "Wͻn a wͻ’gyae wͻn yerenom wͻ momu sε wͻ’afrε wͻn sε wͻn maame nti no, εnyε wͻn maamenom ne wͻn. Wͻn maamenom ne wͻn a wͻ’woo wͻn. Nokorε sε wͻ’keka abususεm ne nkontomposεm. Nokorε sε Onyankopͻn ne Bͻnefafri Hene, Ɔne Bͻnefakyε Hene"
        },
        {
            "chapter": 58,
            "verse": 3,
            "text": "Wͻn a wͻ’gyae wͻn yerenom sε wͻ’afrε wͻn sε wͻn maame nti, na afei wͻ’resan wͻn akyi wͻ asεm a wͻ’kaeε no ho no, εsεsε wͻ’ma ͻdͻnkͻ faahodie ansa na wͻ’de wͻn ho aka wͻn ho. Woi ho na Nyankopͻn retu mo foͻ. Nyankopͻn ne dwuma a modie ho amanebᴐfoᴐ"
        },
        {
            "chapter": 58,
            "verse": 4,
            "text": "Na obia onnya (dͻnkͻ no), ͻbεkyene kͻm bosome mmienu atoatoa so ansa na wͻ’de wͻn ho aka wͻn ho, na obi a ontumi (akͻm kyene no) bεma ahiafoͻ aduosia aduane. Woi na εkyerε sε moagye Nyankopͻn ne Nesomafoͻ no adi. Na woinom ne Nyankopͻn mmra. Na wͻn a wͻ’nnye nnie no wͻ asotwee a εyε ya paa"
        },
        {
            "chapter": 58,
            "verse": 5,
            "text": "Nokorε sε wͻn a wͻ’ko tia Nyankopͻn ne Nesomafoͻ no, yεbegu wͻn anim ase sεdeε yeguu wͻn a wͻ’dii wͻn anim kan no anim aseε no; na ampa sε Y’asiane nsεnkyerεnee pefee. Na boniayεfoͻ no deε wͻn wͻ animguaseε asotwee"
        },
        {
            "chapter": 58,
            "verse": 6,
            "text": "Ɛda a Nyankopͻn benyane wͻn nyinaa no, Obebisa wͻn dwuma a wͻ’diiε no ho asεm. Nyankopͻn atwerε ato hͻ, aberε a wͻn deε wͻn werε afire. Onyankopͻn deε Odi biribiara ho adanseε"
        },
        {
            "chapter": 58,
            "verse": 7,
            "text": "Enti wonhunuu sε Nyankopͻn Nim deε εwͻ soro ne asaase soᴐ? Agyina biara a (nnipa) mmiεnsa betuo no Ɔno na Ɔka wͻn ho nnan, anaasε (deε nnipa) nnum (betuo no) na Ɔka wͻn ho nsia, anaasε (nnipa no) dodoͻ nnuru saa anaasε εboro saa a (ne nyinaa) Ɔka wͻn ho wͻ baabi a wͻn wͻ biara; afei Wusͻreε da no Ɔbεbͻ wͻn dwuma a wͻ’diiε no (nyinaa) ho amaneε. Nokorε sε Nyankopͻn ne Biribiara ho Nimdefoͻ"
        },
        {
            "chapter": 58,
            "verse": 8,
            "text": "Wonhunuu wͻn a yεbraa wͻn agyinatuo na afei wͻ’san kͻͻ deε y’abra wͻn no mu no? Wͻ’tu bͻne ne ͻtan ne Ɔsomafoͻ no so atuateε ho agyina. Sε (saa nkorͻfoͻ no) ba wo hͻ a, wͻ’de nkyea a Nyankopͻn mfa nkyeaa woͻ no na εkyea woͻ, na wͻ’ka no wͻ wͻn akoma mu sε: “Adεn na Nyankopͻn ntwe y’aso wͻ deε yε’ka no ho?“ Amanehunu gya no ara som bo ma wͻn; wͻ’bεhye wͻ mu; na εhͻ yε nnkyi bͻne paa"
        },
        {
            "chapter": 58,
            "verse": 9,
            "text": "Mo a moagye adie, sε motu agyina a monhwε na moantu bͻne ne ͻtan ne Ɔsomafoͻ no so atuateε ho agyina, na montu papayε ne Nyamesuro ho agyina; na monsuro Nyankopͻn a yεbεboa mo nyinaa ano wͻ Nehͻ no"
        },
        {
            "chapter": 58,
            "verse": 10,
            "text": "Agyinatuo a efri ͻbonsam hͻ no ne deε ͻde bεma wͻn a wͻ’agye adie no werε ahoͻ, nanso ontumi nnha wͻn wͻ hwee ho, gyesε Nyankopͻn ma kwan. Onyankopͻn na εsεsε agyidiefoͻ no de wͻn ho to Nesoͻ"
        },
        {
            "chapter": 58,
            "verse": 11,
            "text": "Mo a moagye adie, sε yεka kyerε mo sε, momae mu wͻ asetena no mu a, momae mu. Nyankopͻn bεbae mu ama mo. Na sε yεka sε, monsͻre nso a, monsͻre. Nyankopͻn bεpagya wͻn a wͻ’agye adie wͻ mo mu no, ne wͻn a yama wͻn nimdeε no agyina gyinaberε a εkorͻn. Onyankopͻn deε Ɔne dwuma a modie no ho amanebͻ Wura"
        },
        {
            "chapter": 58,
            "verse": 12,
            "text": "Mo a moagye adie, sε morebesusu asεm bi ho akyerε Ɔsomafoͻ no a moma adͻeε bi nni mo nsusueε no anim kan. Saa na εyε ma mo, εna εho nso teε. Sε moannya nso a, nokorε sε Nyankopͻn ne Bͻnefakyε Hene, Ɔno ara ne Mmͻborͻhunufoͻ"
        },
        {
            "chapter": 58,
            "verse": 13,
            "text": "Mosuro sε mobεyε adͻeε ansa na mode monsusueε no aba? Sε moanyε koraa a Nyankopͻn de momfomsoͻ no akyε mo, enti monfrε Nyame wͻ nebrε mu, na monyi Zaka, na monyε sotie ma Nyankopͻn ne Nesomafoͻ no. Na Nyankopͻn deε Ɔne dwuma a modie no ho amanebͻ Wura"
        },
        {
            "chapter": 58,
            "verse": 14,
            "text": "Wonhunuu wͻn a wͻ’fa wͻn a Nyankopͻn abufuo wͻ wͻn soͻ no ayͻnkoͻ no? Wͻ’nnka mo (agyidiefoͻ no) ho, εna wͻ’nnka wͻn (Yudafoͻ no) ho nso, na wͻ’di nse wͻ nkontompo so aberε nso a wͻ’nim (sε asεm a wͻ’redi ho nseε no nyε nokorε)"
        },
        {
            "chapter": 58,
            "verse": 15,
            "text": "Nyankopͻn asiesie asotwee a εyε ya paa ato wͻn hͻ. Nokorε sε bͻne paa na wͻ’reyε no"
        },
        {
            "chapter": 58,
            "verse": 16,
            "text": "Wͻ’de wͻn nsedie no ayε kyεm, enti wͻ’si (amanfoͻ) kwan fri Nyankopͻn kwan no so. Enti wͻ’benya animguaseε asotwee"
        },
        {
            "chapter": 58,
            "verse": 17,
            "text": "Wͻn agyapadeε ne wͻn mma no ho mma mfasoͻ biara mma wͻn nntia Nyankopͻn . Saa nkrͻfoͻ no ne Egya no mu foͻ no; emu na wͻ’bεtena afe bͻͻ"
        },
        {
            "chapter": 58,
            "verse": 18,
            "text": "Ɛda a Nyankopn benyane wͻn nyinaa no, wͻ’bedi nse akyerε no sεdeε wͻ’redi nse akyerε mo yi, na wͻn adwen yε wͻn sε wͻn wͻ nyinasoͻ bi. Nokorε sε wͻ’ne nkontompofoͻ no"
        },
        {
            "chapter": 58,
            "verse": 19,
            "text": "Ɔbonsam adi wͻn so nkonim, enti w’ama wͻn werε afri Nyankopͻn ho nkakaeε. Saa nkorͻfoͻ no ne ͻbonsam fekuo no. Nokorε sε ͻbonsam fekuo no ne brεguofoͻ no"
        },
        {
            "chapter": 58,
            "verse": 20,
            "text": "Nokorε sε wͻn a wͻ’ko tia Nyankopͻn ne Nesomafoͻ no, saa nkorͻfoͻ no bεka animguaseεfoͻ no ho"
        },
        {
            "chapter": 58,
            "verse": 21,
            "text": "Nyankopͻn ahyehyε sε: “Ampa sε Mene M’asomafoͻ no bedi nkonim”. Nokorε sε Nyankopͻn Ne Ɔhoͻdenfoͻ, na Ɔne Otumfoͻ a Otumi ade nyinaa yε"
        },
        {
            "chapter": 58,
            "verse": 22,
            "text": "Wonnya amanfoͻ bi a wͻ’gye Nyankopͻn ne Da a etwa toͻ no die, na wͻ’pε wͻn a wͻ’ko tia Nyankopͻn ne Nesomafoͻ no asεm; sε (saa nnipa no) yε wͻn agyanom anaasε wͻn mma anaasε wͻ’yε wͻn nnuanom anaasε wͻn abusuafoͻ mpo a. Saa nkorͻfoͻ no na Nyankopͻn atwerε gyidie ahyε wͻn akoma mu, de Honhom a efri Nehͻ ahyε wͻn den, na Ɔde wͻn bεkͻ Aheman no a nsubͻnten nenam aseε no mu, emu na wͻ’bεtena. Nyankopͻn agye wͻn atum, εna wͻn nso agye no atum. Saa nkorͻfoͻ no ne Nyankopͻn Fekuo no. Nokorε sε, Onyankopͻn Fekuo no ne nkonimdifoͻ no"
        },
        {
            "chapter": 59,
            "verse": 1,
            "text": "Adeε a εwͻ soro ne deε εwͻ asaase so nyinaa bͻ Nyankopͻn abodin; Ɔne Otumfoͻ a Otumi ade nyinaa yε, Ɔne Nyansafoͻ no"
        },
        {
            "chapter": 59,
            "verse": 2,
            "text": "Ɔno na Ɔmaa wͻn a wͻ’po nokorε a wͻn wͻ wͻn a yεmaa wͻn Nyamesom ho Nwoma no mu no tu frii wͻn afie mu wͻ asuo-twa a edikan no mu. Moanwene ho da sε wͻ’betu, wͻn adwen yεε wͻn sε wͻn aban denden no bεbͻ wͻn ho ban afri Nyankopͻn nsam. Nanso Nyankopͻn fri baabi a na wͻ’nnwen no saa baa wͻn so, na Ɔbͻͻ huu guu wͻn akoma mu, wͻ’de wͻn ara wͻ’nsa ne agyidiefoͻ no nso nsa bubuu wͻn afie. Enti mo a mowͻ ani monfa woi nyε adesua"
        },
        {
            "chapter": 59,
            "verse": 3,
            "text": "Sε εnyε sε na Nyankopͻn (adikan) ahyehyε amantuo na ama wͻn a, anka Ɔbεtwe wͻn aso paa wͻ wiase ha; na ogya no asotwee no wͻ hͻ ma wͻn Daakye"
        },
        {
            "chapter": 59,
            "verse": 4,
            "text": "Efrisε wͻ’ko tia Nyankopͻn ne Nesomafoͻ, na obia ͻko tia Nyankopͻn no deε, nokorε sε Nyankopͻn asotwee ano yε den paa"
        },
        {
            "chapter": 59,
            "verse": 5,
            "text": "Akyiresua dua biara a motwa tweneeε anaasε mogyae maa no gyinaa nenhini soͻ no, na εyε Nyankopͻn akwamma mu, sεdeε Ɔbegu abͻneεfoͻ no anim aseε"
        },
        {
            "chapter": 59,
            "verse": 6,
            "text": "Asadeε biara a efri wͻn hͻ a Nyankopͻn demaa Nesomafoͻ no, moantena pͻnkͻ so anaa yoma so; na mmom Nyankopͻn de tumi ma N’asomafoͻ no deko tia obia Ɔpε. Onyankopͻn na Ɔwͻ biribiara so tumi"
        },
        {
            "chapter": 59,
            "verse": 7,
            "text": "Asadeε biara a efri nkuro no mufoͻ no hͻ a Nyankopͻn demaa Nesomafoͻ no, εwͻ Nyankopͻn ne Nesomafoͻ ne abusua ne nyanka ne ahiafoͻ ne akwantufoͻ, sεdeε εnkͻba sε ebedi akͻneaba wͻ momu adefoͻ no nko ara ntεm. Deε Ɔsomafoͻ no de ama mo no monye, na deε w’abra mo no nso montwe moho mfri ho; na monsuro Nyankopͻn. Nokorε sε Nyankopͻn asotwe no ano yε den paa"
        },
        {
            "chapter": 59,
            "verse": 8,
            "text": "(Asadeε no mu kyεfa nso) wͻ amantufoͻ ahiafoͻ no a y’atu wͻn afri wͻn afie na (wͻn ahwere) wͻn agyapadeε na wͻ’rehwehwε Nyankopͻn adom ne Nenyetumu, na wͻ’reboa Nyankopͻn ne Nesomafoͻ no. Saa nkorͻfoͻ no ne nokwafoͻ no"
        },
        {
            "chapter": 59,
            "verse": 9,
            "text": "Ɛna (asadeε no mu kyεfa bi nso wͻ Ansoaarfoͻ) no a wͻ’dii (amantufoͻ no) anim kan tenaa kuro no mu a wͻ’asͻ gyidie no mu no; wͻ’dͻ wͻn a wͻ’atu amantuo abεsoε wͻn no, na ahoͻyaa biara nni wͻn (Ansoaarfoͻ no) akoma mu fa deε yεde ama (amantufoͻ) no ho, na sε (Ansoaarfoͻ no) ho kyere wͻn mpo a wͻ’pε ma (amantufoͻ no) mpo kyεn wͻn ara wͻn ho. Obia yεbεbͻ ne ho ban afri adefodepε ho no, saa nkorͻfoͻ no ne nkonimdifoͻ no"
        },
        {
            "chapter": 59,
            "verse": 10,
            "text": "Ɛna (asadeε no mu kyεfa bi nso wͻ) wͻn a wͻ’baa wͻn akyi na wͻ’kaa sε: “Ye’Wura Nyankopͻn, fa yεn bͻne kyε yεn, ne yenuanom a wͻ’de gyidie dii y’anim kan no; na εmma yenya wͻn a wͻ’agye adie no ho tan biara wͻ y’akoma mu. Ye’Wura Nyankopͻn, nokorε sε Wone Ayεmyε Wura, na Wone Mmͻborͻhunufoͻ Hene“"
        },
        {
            "chapter": 59,
            "verse": 11,
            "text": "Wonhunuu wͻn a wͻ’dii nkͻnkͻnsa no? Wͻ’ka kyerεε wͻn nuanom boniayεfoͻ no a wͻn wͻ wͻn a yama wͻn Nyamesom ho Nwoma no mu no sε: ”Sε εba sε yε’retu mo a, nokorε sε yεn nso yε’betu ne mo akͻ, na yentie obiara da ka moho; na sε wͻ’ko tia mo nso a, yε’bεboa mo”. Nyankopͻn di ho adanseε sε nokorε, wͻ’yε atorofoͻ"
        },
        {
            "chapter": 59,
            "verse": 12,
            "text": "Sε yetu wͻn a wͻ’nnka wͻn ho ne wͻn nntu, na sε yεko tia wͻn nso a wͻ’mmoa wͻn; sε wͻ’bεboa wͻn mpo a wͻ’bεdane wͻn akyi (adwane); afei wͻ’nnya nkonim die"
        },
        {
            "chapter": 59,
            "verse": 13,
            "text": "Moho suro a εwͻ wͻn akoma mu no so kyεn Nyankopͻn (ho suro). Efrisε wͻ’yε nnipa a wͻ’nni nteaseε"
        },
        {
            "chapter": 59,
            "verse": 14,
            "text": "Wͻ’nntumi mmͻ mu ne mo nnko, na mmom gyesε nkuro a aban denden wͻ mu so, anaasε fasuo bi akyi. Ɔkoo a εda wͻn ara wͻn ntεm no ano yεden yie. W’adwen yε wo sε wͻn wͻ koroyε, nanso mpaepaemu wͻ wͻn akoma mu. Efrisε wͻ’yε nnipa a wͻ’nnwen"
        },
        {
            "chapter": 59,
            "verse": 15,
            "text": "Wͻn mfatoho tesε wͻn a wͻ’dii wͻn anim kan (Banuu Qainuuqa) a wͻ’nni akyiri no. Wͻ’kaa wͻn dwumadie so aba hwεe, na wͻn wͻ asotwe a εyε ya paa"
        },
        {
            "chapter": 59,
            "verse": 16,
            "text": "(Wͻn aboafoͻ no) mfatoho tesε ͻbonsam, εberε a ͻbεka akyerε onipa sε, po (Nyame); εberε a (onipa no) bεpo (Nyame) no, (deε bonsam) ka ne sε: ”Medeε m’atwe me ho afri woho; nokorε sε mesuro Nyankopͻn, Abͻdeε nyinaa Wura no “"
        },
        {
            "chapter": 59,
            "verse": 17,
            "text": "Enti wͻn mmienu awieε ne bonsam gyem, εhͻ na wͻ’bεtena. Abͻnefoͻ no akatua ne no"
        },
        {
            "chapter": 59,
            "verse": 18,
            "text": "Mo a moagye adie, monsuro Nyankopͻn, na ͻkra biara (ntwa n’ani) nhwε dwuma a (wadi) de ato hͻ ama (neho) ͻkyena; na monsuro Nyankopͻn. Nokorε sε Nyankopͻn ne dwuma a modie nyinaa ho amane bͻ Wura"
        },
        {
            "chapter": 59,
            "verse": 19,
            "text": "Na monhwε na moankͻyε sε wͻn a wͻn werε afri Nyankopͻn na enti Ɔmaa wͻn werε frii wͻn ara wͻn ho no. Saa nkorͻfoͻ no ne abͻnefoͻ no"
        },
        {
            "chapter": 59,
            "verse": 20,
            "text": "Amanehunu gya no mu foͻ no ne ͻsoro aheman no mufoͻ no nnsε. Ɔsoro aheman no mufoͻ no wͻ’ne nkonimdifoͻ no"
        },
        {
            "chapter": 59,
            "verse": 21,
            "text": "Sε Yesianee saa Qur’aan yi maa bepͻ a, anka wobehunu sε (bepͻ no) de ahobraseε redwidwa εnam Nyankopͻn ho suro nti. Yε’reyε saa mfatoho yi ama nnipa sεdeε wͻ’bεfa adwen"
        },
        {
            "chapter": 59,
            "verse": 22,
            "text": "Ɔne Nyankopͻn no a awurade foforͻ biara nnihͻ ka Neho no: Kokoam ne Badwam Nimdefoͻ no, Ɔne Ahummͻborͻ Hene no, Ɔdεεfoͻ Hene no"
        },
        {
            "chapter": 59,
            "verse": 23,
            "text": "Ɔno ne Nyankopͻn no a awurade foforͻ biara nni hͻ ka Neho no; Ɔhene no a tumi nyinaa hyε nensa, Kronkron Hene no, Asomdwiε Hene no, Abodweԑ Hene no, Ahoban bͻ Hene no, Otumfoͻ no a Otumi ade nyinaa yε, Ɔkasa prεko a obiara ntumi ne no nni asie, Otumfoͻ no a Akεsesεm fata no. Ahotew Hene ne Nyankopͻn, Ɔso kyεn sε wͻ’de biribi toto Neho"
        },
        {
            "chapter": 59,
            "verse": 24,
            "text": "Ɔne Nyankopͻn; Ɔbͻͻ Adeε no, Ɔyεfo no, Ɔnyomfo no: Ɔno na abodin papa nyinaa wͻ no. Deε εwͻ soro ne asaase so nyinaa bͻ no abodin; na Ɔne Otumfoͻ no a Otumi ade nyinaa yε, Ɔne Onyansafoͻ no"
        },
        {
            "chapter": 60,
            "verse": 1,
            "text": "Mo a moagye adie, monhwε na moanfa M’atamfo ne moatamfo no ayͻnkoͻ. Mode ͻdͻ bεma wͻn wͻ aberε a w’apo Nokorε no a aba mohͻ no, na wͻ’retu Ɔsomafoͻ no ne mo (afri moafiee) sε moagye mo Wura Nyankopͻn no adie nti? Sε mobaa sε morebεbͻ Mekwan no ho mmͻden ahwehwε Me nyetumu εna modͻ wͻn wͻ kokoa mu, aberε nso a Menim deε mode suma ne deε moda no adie? Momu biara a ͻbεyε saa no ampa sε w’ayera afri ͻkwan tenenee no so"
        },
        {
            "chapter": 60,
            "verse": 2,
            "text": "Sε wͻ’tumi di moso nkonim a wᴐ’bεyε moatamfo, atene wͻn nsa ne wͻn kεterεma wͻ moso de ayε mo bͻne; deε wͻ’pε nesε anka mobԑpo (Nokorԑ no)"
        },
        {
            "chapter": 60,
            "verse": 3,
            "text": "Moabusua ne momma no ho mma mfasoͻ mma mo wͻ Owusͻreε da no. Obebu montεm atεn atete montεm. Nyankopͻn deε Ohu dwuma a modie nyinaa"
        },
        {
            "chapter": 60,
            "verse": 4,
            "text": "Ampa sε mfatoho pa paa wͻ Abraham ne wͻn a wͻ’ka neho no (suban) mu ma mo. Ɛberε a wͻ’ka kyerεε wͻn nkorͻfoͻ no sε: “Yε’deε yatwe yεn ho afri mo ne adeε a mofri Nyankopͻn akyi som no ho. Y’apo mo, na ͻtan ne okyire ahyε aseε wͻ yε’ne mo ntεm dabiara kosi sε mobεgye Nyankopͻn nko ara adie. Gyesε Abraham asεm a ͻka kyerεε n’agya sε: ‘’Mεsrε bͻne fakyε ama wo, na menni hwee ho tumi wͻ Nyankopͻn hͻ ma wo no. Ye’Wura, Woso na yεde yεn ho toͻ, na Wohͻ na yεdane yεn ho ba, na Wohͻ na yε’bεsan aba"
        },
        {
            "chapter": 60,
            "verse": 5,
            "text": "Ye’Wura Nyankopͻn, εmfa yεn nyε nsͻhwε mma wͻn a wͻ’nnye nnie no, na Ye’Wura Nyankopͻn, fa yεn bͻne kyε yεn. Nokorε sε Wone Otumfoͻ a Wotumi ade nyinaa yε, Wo ne Onyansafoͻ no”"
        },
        {
            "chapter": 60,
            "verse": 6,
            "text": "Ampa sε, mfatoho pa paa wͻ wͻn (suban) mu dema mo, (titiriw) dema obi a n’ani da Nyankopͻn ne Da a etwa toͻ no soͻ. Na obi a ͻbεdane neho afri ho no, nokorε sε, Nyankopͻn deε W’anya Neho, na Ɔne Ayeyie Hene no"
        },
        {
            "chapter": 60,
            "verse": 7,
            "text": "Ebia Nyankopͻn de ͻdͻ bεto mo ne wͻn a ͻtan da mo ne wͻn ntεm no ntεm. Na Nyankopͻn wͻ biribiara so tumi. Nyankopͻn ne Bͻnefakyε Hene, Ɔne Mmͻborͻhunufoͻ"
        },
        {
            "chapter": 60,
            "verse": 8,
            "text": "Nyankopͻn nnsi mo kwan wͻ wͻn a wͻ’nnko ntiaa mo wͻ Nyamesom ho, anaa wͻ’nntuu mo mfrii moafie mu no ho sε mobεyε wͻn papa anaa mone wͻn bedi no yie. Nokorε sε, Nyankopͻn pε wͻn a wͻne (amanfoͻ) di no yie no asεm"
        },
        {
            "chapter": 60,
            "verse": 9,
            "text": "Wͻn a Nyankopͻn si mo ho kwan sε mone wͻn bεfa ayͻnkoͻ no ne wͻn a wͻ’ne mo ko wͻ Nyamesom ho, na wͻ’tu mo fri moafie mu, na wͻ’boa ma yetu mo. Obi a ͻbεfa wͻn yͻnkoͻ no, saa nkorͻfoͻ no ne abͻnefoͻ no"
        },
        {
            "chapter": 60,
            "verse": 10,
            "text": "Mo a moagye adie, sε agyidiefoͻ mmaa no tu amantuo (fri Maka) ba mo hͻ a, monyε wͻn ho nhwehwε mu yie. Nyankopͻn deε Onim wͻn gyidie. Sε mohunu sε wͻ’yε agyidiefoͻ (ampa) a, monhwε na moansan amfa wͻn amma boniayεfoͻ no. Wͻ’nni (agyidiefoͻ mmaa no) ho kwan (sε wͻ’ware wͻn), wͻn nso nni kwan wͻ (kaafirfoͻ mmarima no nso) ho. Monfa deε wͻn (kununom tuaa no wͻ saa mmaa no ho no) mma wͻn (kununom kaafirfoͻ no). Ԑnyε bͻne mma mo sε mobεware wͻn wͻ aberε a moatua wͻn tri aseda ama wͻn. Monhwε nso na mone kaafirfoͻ mmaa ankͻso anware, na momisa (etire ase da a) motuaeε (wͻ moyere kaafirfoͻ no ho), na wͻn nso wͻ’misa deε wͻn nso tuaa (wͻ wͻn yerenom a wͻ’abεyε agyidiefoͻ no ho). Woi ne Nyankopͻn atemmuo, Ɔno na Obu montεm atεn. Nyankopͻn ne Onimdefoͻ, Onyansafoͻ"
        },
        {
            "chapter": 60,
            "verse": 11,
            "text": "Sε mohwere moyere nom bi ma wͻ’kͻdi Kaafirfoͻ no hͻ, na (mobisa wͻn tiri aseda no nasε wͻ’ammfa amma mo), na moberε ba (na modi wͻn so nkonim a), moma wͻn a wͻn yerenom kͻ no (etire aseda a) εtesε (deε wͻ’tuaa no wͻ wͻn yerenom no ho no) pεpεεpε (wͻ asadeε a wͻ’benya no mu). Na monsuro Nyankopͻn no a mogye no die no"
        },
        {
            "chapter": 60,
            "verse": 12,
            "text": "Nkͻmhyεni, sε agyidiefoͻ mmaa no ba wo hͻ besuae kyerε wo sε: “Wͻ’mfa biribi mmata Nyankopͻn ho, na wͻ’mmͻ korͻno, na wͻ’mmͻ adwamman, na wͻn nnkum wͻn mma, na wͻ’nni nsekuro a εyε ntwatosoͻ anaasε nkontompo, na wͻ’nnte wo so atua wͻ ayεmyε ho a, gye wͻn nsuaeε no, na srε Nyankopͻn hͻ bͻnefakyε ma wͻn. Nokorε sε Nyankopͻn ne Bͻnefakyε Hene, Ɔne Mmͻborͻhunufoͻ Hene"
        },
        {
            "chapter": 60,
            "verse": 13,
            "text": "Mo a moagye adie, monhwε na moannfa amanfoͻ no a Nyankopͻn bo afu wͻn no ayͻnkoͻ, ampa sε wͻ’anya Daakye no ho abamubuo sεdeε boniayεfoͻ no anya abamubuo ama wͻn a wͻn wͻ adakamena mu no ho no"
        },
        {
            "chapter": 61,
            "verse": 1,
            "text": "Adeε a εwͻ soro ne deε εwͻ asaase so nyinaa bͻ Nyankopͻn abodin. Ɔne Otumfoͻ no a Otumi ade nyinaa yε, Onyansafoͻ no"
        },
        {
            "chapter": 61,
            "verse": 2,
            "text": "Mo a moagye adie, adεn nti na moka asεm a monnyε"
        },
        {
            "chapter": 61,
            "verse": 3,
            "text": "Ɛyε abufusεm kεse wͻ Nyankopͻn anim sε mobεka asεm na monyε"
        },
        {
            "chapter": 61,
            "verse": 4,
            "text": "Nokorε sε Nyankopͻn pε wͻn a wͻ’ko wͻ Nekwan so wͻ santen mu tesε fasuo a egyina hͻ pintinn no asεm"
        },
        {
            "chapter": 61,
            "verse": 5,
            "text": "Kae εberε a Mose ka kyerεε nenkorͻfoͻ no sε: “Menkorͻfoͻ, adεn nti na moreha me, aberε a monim sε meyε Nyankopͻn Somafoͻ mamo? Enti εberε a wͻ’mane (firii kwan pa no soͻ) no, Nyankopͻn maa wͻn akoma manee. Na Onyankopͻn deε Ɔntene nnipa bͻnefoͻ no"
        },
        {
            "chapter": 61,
            "verse": 6,
            "text": "Kae εberε a Mar’yam ba Yesu kaa sε: ”Israel mma, nokorε sε meyε Onyankopͻn Somafoͻ mamo, a merehyε Tora a edii m’anim kan no mma; na mede Ɔsomafoͻ a ͻbεba wͻ m’akyi a ne din ne Ahmad no (ho asεm) rehyε mo bͻ. . Nanso εberε a ( cno Ahmad no ) de nkyerεkyerεmu ne nyinaso pefee no berεε wͻn no, asεm a wͻ’kaeε ne sε: “Woi deε εyε nkonyaa pefee “"
        },
        {
            "chapter": 61,
            "verse": 7,
            "text": "(Onipa) bͻnefoͻ bεn na ͻkyεn obi a otwa nkontompo to Nyankopͻn soͻ, na (saa nipa no) refrε amanfoͻ kͻ Islam (som no mu)? Abͻnefoͻ no deε Nyankopͻn nnkyerε wͻn kwan"
        },
        {
            "chapter": 61,
            "verse": 8,
            "text": "Wͻ’pε sε wͻ’de wͻn ano dum Nyankopͻn nhyerεnee no, nanso Nyankopͻn bεma Nenhyerεnee no atim, sε boniayεfoͻ no mpε mpo a"
        },
        {
            "chapter": 61,
            "verse": 9,
            "text": "Ɔno na Ɔde kwankyerԑ ne nokorε som no asoma Nesomafoͻ no sεdeε ͻde bεma no adi ᴐsom nyinaa so nkonim, sε wɔn a wɔ’de biribi bata Nyame ho no mpε mpo a"
        },
        {
            "chapter": 61,
            "verse": 10,
            "text": "Mo a moagye adie, enti menkyerε mo adwadie a εbεgye mo afri asotwee yaaya no mu"
        },
        {
            "chapter": 61,
            "verse": 11,
            "text": "Monye Nyankopͻn ne Nesomafoͻ no ni, na monfa moagyapadeε ne mokraa mͻ mmͻden wͻ Nyankopͻn kwan no so. Ɛno mmom na εyε papa mamo, sε anka monim a"
        },
        {
            "chapter": 61,
            "verse": 12,
            "text": "(Sε moyε saa a) Nyankopͻn de mo bͻne bεkyε mo na Ɔde mo akͻ Aheman no a nsubͻnten nenam aseε no mu, ne asetena pa no mu wͻ Aheman a εwͻ hͻ daa no mu. Woi ne nkonimdie kεseε no"
        },
        {
            "chapter": 61,
            "verse": 13,
            "text": "Deε mopε bio ne mmoa a efri Nyankopͻn hͻ ne nkonimdie a abεn no. Enti fa anigyesεm no ho bͻhyε ma agyidiefoͻ no"
        },
        {
            "chapter": 61,
            "verse": 14,
            "text": "Mo a moagye adie, monyε Nyankopͻn aboafoͻ sεdeε Mar’yam ba Yesu ka kyerεε asuafoͻ no sε: “Hwan na ͻbεboa me wͻ Nyankopͻn (kwan soͻ)?“ Asuafoͻ no kaa sε: “Yε’ne Nyankopͻn aboafoͻ no“. Enti Israel mma no mu fekuo bi gye dii, ԑna fekuo bi nso anye anni; enti Yε’boaa wͻn a wͻ’gye diiε no tiaa wͻn atamfoͻ no, enti wͻ’bεyεε nkonimdifoͻ"
        },
        {
            "chapter": 62,
            "verse": 1,
            "text": "Adeε a εwͻ soro ne adeε a εwͻ asaase so nyinaa bͻ Ɔhene, Kronkron, Otumfoͻ, Nyansafoͻ Nyankopͻn no abodin"
        },
        {
            "chapter": 62,
            "verse": 2,
            "text": "Ɔno na W’ayi Ɔsomafoͻ afri fratamfoͻ no mu a ͻrekenkan Nensεm no kyerε wͻn, na ͻrete wͻn ho (fri abosomsom fii ho), εna ͻrekyerε wͻn (Qur’aan) Nwoma no ne Nyansa no, εwom sε kane no na anka wͻn wͻ ͻyera pefee mu deε"
        },
        {
            "chapter": 62,
            "verse": 3,
            "text": "(Wasan nso asoma no ama) wͻn mu wᴐn a wͻ’nnya mεkaa wͻn ho. Ɔne Otumfoͻ no a Otumi ade nyinaa yε, Onyansafoͻ no"
        },
        {
            "chapter": 62,
            "verse": 4,
            "text": "Woi yε Nyankopͻn adom, Ɔdema obi a Ɔpε. Nyankopͻn na Adom kεseε no yε Nedea"
        },
        {
            "chapter": 62,
            "verse": 5,
            "text": "Wͻn a yεde Tora hyεε wͻn nsa na wͻ’amfa anyε adwuma no, wͻn mfatoho tesε afunumu a ͻso nkrataa. Mfatoho bͻne paa na εwͻ hͻ ma amanfoͻ no a wͻ’fa Nyankopͻn nsεm no atorᴐsԑm. Nyankopͻn deε Ɔnkyerε abͻnefoͻ no kwan"
        },
        {
            "chapter": 62,
            "verse": 6,
            "text": "(Nkͻmhyεni), ka sε: “Mo Yudafoͻ, sε moadwen yε mo sε monko ara ne Nyankopͻn adͻfo, na nnipa a aka no deε wͻ’nka ho a, εneε moma mokͻn nͻ owuo, sε moyε nokwafoͻ ampa a"
        },
        {
            "chapter": 62,
            "verse": 7,
            "text": "Nanso wͻn kͻn nnͻ (owuo) da, εnam dwuma a wͻnsa adi ato wͻn anim no ho nti. Nyankopͻn deε Onim abͻnefoͻ no"
        },
        {
            "chapter": 62,
            "verse": 8,
            "text": "(Nkͻmhyεni), ka sε: “Nokorε sε, owuo no a moredwane no no, ampa sε ͻbehyia mo, na afei moasan akͻ Kokoa mu ne Badwa mu Nimdefoͻ no hͻ, na afei W’abͻ mo dwuma a modiiε no (nyinaa) ho amaneε"
        },
        {
            "chapter": 62,
            "verse": 9,
            "text": "Mo a moagye adie, sε yεyε Azaan dema Efiada Nyame frε no a, monyε no ntεm nkͻkaekae Nyankopͻn, na monyae adwadie no. Woi na εyε papa ma mo, sε anka monim a"
        },
        {
            "chapter": 62,
            "verse": 10,
            "text": "Nasε mowie Nyamefrε no a, monhwete wͻ asaase no so na monkͻhwehwε Nyankopͻn adom no; na monkae Nyankopͻn pii sεdeε mobedi nkonim"
        },
        {
            "chapter": 62,
            "verse": 11,
            "text": "Nanso sε wͻ’hunu adwadideε, anaa anigyesεm bi a, na wͻ’akyere akͻgu so, na wͻ’agya wo hͻ ama wogyina hͻ. Ka sε: “Deε εwͻ Nyankopͻn hͻ no yε kyεn anigyesεm ne adwadie no. Onyankopͻn na Ɔkyε akyεdeε pa paa, anaa Ͻbᴐ nnipa akᴐnhoma pa"
        },
        {
            "chapter": 63,
            "verse": 1,
            "text": "Sε nkͻnkͻnsafoͻ no ba wo hͻ a, asεm a wͻ’ka ne sε: “Yedi adanseε sε ampa woyε Nyankopͻn Somafoͻ”. Nyankopͻn Nim yie sε woyε Nesomafoͻ. Nyankopͻn di ho adanseε sε nokorε, nkͻnkͻnsafoͻ no yε atorofoͻ"
        },
        {
            "chapter": 63,
            "verse": 2,
            "text": "Wͻ’de wͻn nsedie no ayε kyεm, enti wͻ’si (amamfoͻ) kwan fri Nyankopͻn kwan no so. Nokorε sε, ade bͻne paa na wͻ’reyε no"
        },
        {
            "chapter": 63,
            "verse": 3,
            "text": "Efrisε, wͻ’gye dii εna wͻ’san poo nokorε no; yasi wͻn akoma ano enti wͻ’nnte (asεm) ase"
        },
        {
            "chapter": 63,
            "verse": 4,
            "text": "(Nkͻmhyεni), sε wohu wͻn a w’ani gye wͻn nnipa dua no ho; sε wͻ’kasa nso a wotie wͻn asεm. Wͻ’te sε dunsini bi a yahyε no atadeε. Wͻn adwen yε wͻn sε nteamu biara tia wͻn. Wͻ’ne atamfoͻ no, enti yε ahwεyie wͻ wͻn ho. Nyankopͻn nnomee nka wͻn. Sεdeε wͻ’si dane wͻn ho (fri nokorε no ho no)"
        },
        {
            "chapter": 63,
            "verse": 5,
            "text": "Sε yεka kyerε wͻn sε: Momra na Nyankopͻn Somafoͻ no bεsrε bͻnefakyε ama mo a, wͻ’woso wͻn ti, na wobehunu sε wͻ’resi (afoforͻ) nso kwan, na wͻ’reyε ahomasoͻ"
        },
        {
            "chapter": 63,
            "verse": 6,
            "text": "Ԑyε asεm korͻ ma wᴐn, wosrε bͻnefakyε ma wͻn o, anaasε w’ansrε bͻnefakyε amma wͻn o, Nyankopͻn mfa wͻn bͻne nkyε wͻn. Nokorε sε Nyankopͻn nkyerε amanfoͻ abͻneεfoͻ no kwan"
        },
        {
            "chapter": 63,
            "verse": 7,
            "text": "Wͻn na wͻ’ka sε: “Monhwε na moanyi mo sika wͻ wͻn a wͻ’ka Nyankopͻn Somafoͻ no ho no ho kͻpem sε wͻn ho bεkyere wͻn’’. Aberε nso a Nyankopͻn na ͻsoro ne asaase so akoradeε wͻ no. Nanso nkͻnkͻnsafoͻ no nni nteaseε"
        },
        {
            "chapter": 63,
            "verse": 8,
            "text": "Deε wͻ’ka ne sε: ”Sε yεsan kͻ Madina a, atumfoͻ no betu mpapahwekwafoͻ no afri (kuro no) mu hͻ”. Tumi no deε Nyankopͻn ne Nesomafoͻ ne agyidiefoͻ no na εwͻ wͻn, nanso nkͻnkͻnsafoͻ no nnim"
        },
        {
            "chapter": 63,
            "verse": 9,
            "text": "Mo a moagye adie, monhwԑ na moamma moagyapadeε ne momma annsi mo Nyankopͻn nkaekaeε ho kwan; na obia ͻbεyε saa no, saa nkorͻfoͻ no ne berεguofoͻ no"
        },
        {
            "chapter": 63,
            "verse": 10,
            "text": "Monyi deε Yε’de akyε mo no mu bi ma (wͻ Nyame kwan so) ansa na owuo aba mo mu bi so na w’ankͻka sε: “Me Wura Nyankopͻn, sε Wotwεn maa me berε kakra a, anka mεyε adͻeε na maka apapafoͻ no ho"
        },
        {
            "chapter": 63,
            "verse": 11,
            "text": "Sε ͻkra bi berε so a, Nyankopͻn mmͻ nnto hͻ. Nyankopͻn ne dwuma a modie no ho amanebͻ Wura"
        },
        {
            "chapter": 64,
            "verse": 1,
            "text": "Deε εwͻ soro ne deε a εwͻ asaase so nyinaa bͻ Nyankopͻn abodin. Ɔno na Ahennie no wͻ no, na Ɔno na aseda ne nkamfoͻ wͻ no; Ɔno na ͻwͻ biribiara so tumi"
        },
        {
            "chapter": 64,
            "verse": 2,
            "text": "Ɔno na Ɔbͻͻ mo, εna momu bi yε agyidiefoͻ, εna mo mu bi nso yε (Kaafirfoͻ) boniayεfoͻ. Onyankopͻn deε Ohu deε moyε nyinaa"
        },
        {
            "chapter": 64,
            "verse": 3,
            "text": "Nokorε na Ɔde bͻͻ soro ne asaase; εna Ɔnwenee mo, na Ɔnwenee mo yie. Ne hͻ ne monkyi"
        },
        {
            "chapter": 64,
            "verse": 4,
            "text": "Onim deε εwͻ soro ne asaase so (nyinaa), εna Onim deε mode suma ne deε moda no adie. Nyankopͻn na Onim deε εwͻ akoma mu (nyinaa)"
        },
        {
            "chapter": 64,
            "verse": 5,
            "text": "Wͻn a wͻ'dii kan no a wͻ’faa nokorԑ no atorᴐsԑm no ho asεm no mmaa mo hͻ? Wͻ’kaa wͻn dwumadie so aba hwεe, na wͻn wͻ asotwee a εyεya paa"
        },
        {
            "chapter": 64,
            "verse": 6,
            "text": "Deε ԑnam so maa no baa saa ne sԑ, wͻn Asomafoͻ no de nyinasoͻ ne nkyerεkyerεmu pefee no brεε wͻn, nanso asεm a wͻ’kaeε ne sε: “Nnipa na wͻ’rebεkyerε yεn kwan?” Enti wͻ’poe, na wͻ’danee wͻn ho (fri nokorε no ho), Onyankopͻn deε Onhia (wͻn). Nyankopͻn ne Ͻdefoᴐ, Ɔne Ayeyie Hene no"
        },
        {
            "chapter": 64,
            "verse": 7,
            "text": "Wͻn a wͻ’po nokorԑ no adwen yε wͻn sε yennyane wͻn (wͻ wͻn wuo no akyi). Ka sε: Aane, mede Me Wura Nyankopͻn di nse sε, nokorε sε yεbenyane mo, na afei yabͻ mo dwuma a modiiε no ho amaneε. Ԑno yε adeε a εyε mmrε koraa ma Nyankopͻn"
        },
        {
            "chapter": 64,
            "verse": 8,
            "text": "Enti monye Nyankopͻn ne Nesomafoͻ no, ne Nhyerεnee a Y’asianee aba no ni. Onyankopͻn ne dwuma a modie no nyinaa ho amane bͻ Wura"
        },
        {
            "chapter": 64,
            "verse": 9,
            "text": "Ɛda a Ɔbεboa moano ama Nhyiamu Da no, saa Da no ne Adehwerε ne mfasoͻ da no. Obi a ͻbεgye Nyankopͻn adie na ͻbedi dwuma pa no, yεbεpepa ne bͻne afri ne so, na yεde no akͻ Aheman a nsubͻnten nenam aseε no mu, wͻ’bεtena mu afe bͻͻ. Woi ne nkonimdie kεseε no"
        },
        {
            "chapter": 64,
            "verse": 10,
            "text": "Wͻn a wͻ’nnye nnie na wͻ’fa Yε’nsεm no atorͻsεm no nso, saa nkorͻfoͻ no ne egya no mu foͻ no, emu na wͻ’bεtena; nnkyi bͻne paa ne hͻ"
        },
        {
            "chapter": 64,
            "verse": 11,
            "text": "Mmusuo biara a εbesie no na Nyankopͻn ama ho kwan. Obiara a ͻbεgye Nyankopͻn adie no Ɔtene n’akoma. Onyankopͻn ne biribiara ho Nimdefoͻ"
        },
        {
            "chapter": 64,
            "verse": 12,
            "text": "Monyε sotie ma Nyankopͻn, na monyε sotie nso ma Ɔsomafoͻ no; na mmom sε modane moho (fri nokorε no ho a), Y’asomafoͻ no asεdeε ara ne sε wͻ’bεbͻ asεm no ho dawuro akyerεkyerε mu"
        },
        {
            "chapter": 64,
            "verse": 13,
            "text": "Nyankopͻn, awurade foforͻ biara nni hͻ gyesε Ɔno. Onyankopͻn na agyidiefoͻ no mfa wͻn ho nto Nesoͻ"
        },
        {
            "chapter": 64,
            "verse": 14,
            "text": "Mo a moagye adie, nokorε sε moyerenom ne mommanom no mu bi yε moatamfoͻ, enti monyε wͻn ho ahwεyie. Sε mode mfomsoͻ fri, na moyi moani fri so, na mode bͻne kyε a, nokorε sε Nyankopͻn ne Bͻnefakyε Hene, Ɔne Mmͻborͻhunufoͻ Hene"
        },
        {
            "chapter": 64,
            "verse": 15,
            "text": "Mo agyapadeε ne momma yε nsͻhwε ma mo, na Nyankopͻn hͻ na akatua kεseε paa wͻ"
        },
        {
            "chapter": 64,
            "verse": 16,
            "text": "Enti monsuro Nyankopͻn sεdeε mobetumi, na montie, na moni so, na monyε tema, na εbεyε ama mo kraa. Obia yεbεgye no afri ne kraa adefodepε mu no, saa nkorͻfoͻ no ne nkonimdifoͻ no"
        },
        {
            "chapter": 64,
            "verse": 17,
            "text": "Sε mobͻ Nyankopͻn bosea papa a Ɔde bεbͻ ho ama mo, na Ɔde mo bͻne akyε mo. Onyankopͻn ne Aseda Wura, Ɔne Ntooboaseε Hene"
        },
        {
            "chapter": 64,
            "verse": 18,
            "text": "Kokoam ne Badwam Nimdefoͻ no, Otumfoͻ no a Otumi ade nyinaa yε, Onyansafoͻ no"
        },
        {
            "chapter": 65,
            "verse": 1,
            "text": "Nkͻmhyεni, sε mogyae mmaa no a, monyae wͻn wͻ wͻn berε (a yahyehyε) no mu; monsese εberε no na monsuro Nyankopͻn, mo Wura no. Monhwε na moantu wͻn anfri wͻn afie mu, na εmma wͻn ara nso nntu; gyesε ebia wͻ’bu ahohwi bra bi a εda adie. Woi ne Nyankopͻn mmra. Obia obebu Nyankopͻn mmra soͻ no, nokorε sε w’adi ne kraa amim. Wonnim sε ebia εno akyi no Nyankopͻn bεma asεm foforͻ bi aba"
        },
        {
            "chapter": 65,
            "verse": 2,
            "text": "Enti sε wͻn (Idda) berε (bosome mmiεnsa) no so a, momfa ayεmyε nsͻ wͻn mu, anaasε mone wͻn ni mpaepaemu wͻ kwan pa so; na moma momu nnipa mmienu a wͻ’di nokorε ni ho adanseε, na moni adanseε no ma Nyankopͻn. Woi na yεde tu obia osuro Nyame ne Da a etwa toͻ no foͻ. Obia obesuro Nyankopͻn no Ɔbebue kwan ama no"
        },
        {
            "chapter": 65,
            "verse": 3,
            "text": "Na W’abᴐ no akᴐnhoma afri faako a onni ho anidaasoͻ koraa. Obia ͻde ne ho bεto Nyankopͻn soͻ no, Ɔsombo ma no. Nokorε sε Nyankopͻn deε N’ahyεdeε (biara) yε hͻ. Ampa sε Nyankopͻn de nhyehyεε ato biribiara ho"
        },
        {
            "chapter": 65,
            "verse": 4,
            "text": "Mommaa no mu bi nso a wͻn atwa bra no, sε moadwen nnsi mo pi wͻ wͻn ho a, wͻn (Idda) berε no yε bosome mmiεnsa; na wͻn nso a wͻ’nyεε bra da no nso (bosome mmiεnsa saa ara). Apemfoͻ no nso wͻn berε ne εberε a wͻ’bεsoε wͻn adesoa no (anaasε εberε a wͻ’bεwoͻ). Obi a ͻbesuro Nyankopͻn no, Ɔbεma n’asεm ayε bͻkͻͻ ama no"
        },
        {
            "chapter": 65,
            "verse": 5,
            "text": "Woi ne Nyankopͻn ahyεdeε a W’asiane ama mo. Na obia ͻbesuro Nyankopͻn no Ɔbεpepa ne bͻne afri ne so, na W’ama n’akatua ayε kεse ama no"
        },
        {
            "chapter": 65,
            "verse": 6,
            "text": "Moma (mmaa) no ntena faako a moteε sεdeε moahoͻden siteε, na monhwε na moanha wͻn amma wͻn ho ankyere wͻn. Sε wͻ’yε apemfoͻ a momͻ wͻn akͻnhoma nkosi sε wͻ’de wͻn adesoa no bεto hͻ. Nasε wͻ’ma (mmͻfra no) nufuoͻ mamo a, monfa wͻn akatua ma wͻn; na monfa ͻkwan pa so ntoto biribiara wͻ montεm pεpεεpε; nasε moma no yε den ma moho a (anaasε agya ne εnna no monnte moho ase a), εneε obi foforͻ mma (abͻfra no) nufoͻ mma (agya) no"
        },
        {
            "chapter": 65,
            "verse": 7,
            "text": "Obia nensam wͻ bie no, onyi no sεdeε nensam wͻ bie, na nea nensam nni bie no nso onyi no sεdeε Nyankopͻn de ama no. Nyankopͻn mfa adesoa nsoa ͻkra bi, gyesε deε n’ahoͻden betumi. Ahokyerε akyi no Nyankopͻn bεma no ayε mmrε"
        },
        {
            "chapter": 65,
            "verse": 8,
            "text": "Nkuro dodoᴐ sԑn na wͻ’tee wͻn Wura Nyankopͻn ahyεdeε ne N’asomafoͻ no so atua? Yε’maa no buu akonta a ano yε den paa, na Yε’de asotwee a emu yε den twee n’aso"
        },
        {
            "chapter": 65,
            "verse": 9,
            "text": "Enti ͻkaa ne dwumadie no so aba hwεe, na n’asεm no awieε yε berεguo"
        },
        {
            "chapter": 65,
            "verse": 10,
            "text": "Nyankopͻn asiesie asotwee a ano yε den ama wͻn, enti mmadwemmafoͻ a moagye adie, monsuro Nyankopͻn. Ampa sε Nyankopͻn asiane Afutusεm de abrε mo"
        },
        {
            "chapter": 65,
            "verse": 11,
            "text": "(W’asan nso asoma) Ɔsomafoͻ a ͻrekenkan Nyankopͻn nsεm pefee no (kyerε mo) sεdeε ͻde beyi wͻn a wͻ’agye adie na wͻ’di dwuma pa no afri esum no mu de wͻn akͻ εhyεn no mu. Obia ͻbεgye Nyankopͻn adi na ͻbedi dwuma pa no, Ɔde no bεwura Aheman no a nsubͻnten nenam aseε no mu ama no atena hͻ afe bͻͻ. Ampa sε Nyankopͻn akyε no akyεdeε papa paa"
        },
        {
            "chapter": 65,
            "verse": 12,
            "text": "Nyankopͻn na Ͻbͻͻ soro nson εna asaase nso (dodoͻ) te saa ara. Ahyεdeε no siane ba ne mmienu ntԑm sεdeε mobehunu sε nokorε, Onyankopͻn wͻ tumi wͻ biribiara so, na Onyankopͻn Nimdeε nso atwa biribiara ho ahyia"
        },
        {
            "chapter": 66,
            "verse": 1,
            "text": "Nkͻmhyεni, adεn na worebra woho wͻ adeε a Nyankopͻn ama wo ho kwan wͻ ho? Wode hwehwε sε wo yerenom bεgye wo atum? Nyankopͻn ne Bͻnefakyε Hene, na Ɔne Mmͻborͻhunufoͻ Hene"
        },
        {
            "chapter": 66,
            "verse": 2,
            "text": "Ampa sε Nyankopͻn ahyehyԑ ama mo fa (ᴐkwan a mobεfa so) adane monsedie. Onyankopͻn ne mo Kyitaafoͻ, Ɔne Onimdefoͻ no, Ɔne Onyansafoͻ no"
        },
        {
            "chapter": 66,
            "verse": 3,
            "text": "Ɛberε a Nkͻmhyεni ne neyere mu baako (Hafsa) dii asomsεm nkͻmmͻ bi, na (ͻbaa no) kͻbͻͻ (ͻbaa foforͻ, Aisha) amaneε no, Nyankopͻn bͻͻ no (deε ͻbaa no ayε no) ho amaneε; (Nkͻmhyεni) daa (asεm no) bi adi na ͻbͻ faa ebi nso so. Na εberε a (Nkͻmhyεni) de εhoo amaneε bͻͻ (Hafsa) no, ͻkaa sε: “Hwan na ͻbͻͻ wo woi ho amaneε?” (Nkͻmhyεni) kaa sε: ”Onimdefoͻ no a Ɔbͻ biribiara ho amaneε no na Ɔbͻͻ me amaneε “"
        },
        {
            "chapter": 66,
            "verse": 4,
            "text": "Sε mo mmienu (Hafsa ne Aisha) sakra moadwen kͻ Nyankopͻn hͻ a, (anka εyε ma mo), na ampa sε moakoma adane kͻ woi so (sε mobetia Nkͻmhyεni apεdeε); na sε motaa moho akyi ko tia no a, εneε nokorε sε Nyankopͻn ne ne Kyitaafoͻ, εne Gabriel ne agyidiefoͻ apapafoͻ no, εna εno akyiri no, Soro abͻfoͻ nso taa akyire"
        },
        {
            "chapter": 66,
            "verse": 5,
            "text": "Sε ogyae mo awadeε a, ebia ne Wura Nyankopͻn de εyerε a wͻ’kyεn mo bεhyε moanan mu ama no (a wͻ’yε) Muslimifoͻ mmaa, agyidiefoͻ mmaa, sotiefoᴐ mmaa, adwen sakrafoᴐ mmaa, Nyamesomfoͻ mmaa, akyiriwiafoᴐ mmaa, mmaa a wͻn aware pεn, ne mmaa mmabunu"
        },
        {
            "chapter": 66,
            "verse": 6,
            "text": "Mo a moagye adie, momͻ mo ne moabusuafoͻ ho ban mfri egya no a nenyentia yε nnipa ne aboͻ a Soro abͻfoͻ ahoͻdenfoͻ a wͻn asεm yε den na wͻ’hwε soͻ no ho. (Saa Soro abͻfoͻ no) nnyε asoͻden wͻ deε Nyankopͻn ahyε wͻn (sε wͻ’nyε no ho), na mmom deε (Nyame) hyε wͻn sε wͻ’nyε no na wͻ’yε"
        },
        {
            "chapter": 66,
            "verse": 7,
            "text": "Mo a moapo nokorԑ, monhwε na moampa kyεw nnε Da yi. Dwuma a na modie no so akatua na yεde atua mo ka"
        },
        {
            "chapter": 66,
            "verse": 8,
            "text": "Mo a moagye adie, monsakra moadwen nkͻ Nyankopͻn hͻ wͻ nokorε adwen sakra mu. Ebia na Nyankopͻn apepa mobͻne afri mo so, na Ɔde mo kͻ Aheman a nsubͻnten nenam aseε no mu, wͻ Ɛda no a Nyankopͻn nngu Nkͻmhyεni no ne wͻn a wͻ’agye adi aka neho no anim aseε no. Wͻn nhyerεnee bεhyerεn adi wͻn anim ne wͻn nifa so; wͻ’bεka sε: “Ye’ Wura Nyankopͻn, ma yεn nhyerεnee no nyina mma yεn, na fa yεn bͻne kyε yεn. Nokorε sε, Wona wowͻ biribiara so tumi"
        },
        {
            "chapter": 66,
            "verse": 9,
            "text": "Nkͻmhyεni, kotia boniayεfoͻ no ne nkͻnkͻnsafoͻ no, na yε den wͻ wͻn so. Wͻn asetena mu ne Amane hunu gyem, na nnkyi bͻne paa ne hͻ"
        },
        {
            "chapter": 66,
            "verse": 10,
            "text": "Nyankopͻn reyε mfatoho bi ama (Kaafirfoͻ) boniayεfoͻ no fa Noa yere ne Lut yere ho. Na saa mmaa mmienu yi ware nkoa a wͻ’yε Yε’nkoa apapafoͻ mmienu. Nanso (mmaa mmienu yi) dii wͻn kununom hwammͻ, enti wͻn mmienu ho amma mfasoͻ wͻ hwee ho amma wͻn antia Nyankopͻn, na yεkaa sε: “Mo mmienu monkͻka wͻn a wͻ’rekͻ egya no mu no ho na mone wͻn nkͻ mu.”"
        },
        {
            "chapter": 66,
            "verse": 11,
            "text": "Nyankopͻn resan ayε mfatoho bi ama wͻn a wͻ’agye adie no, fa Farao yere (Aasiya) ho, εberε a ͻkaa sε: “Me Wura Nyankopͻn, si fie wͻ Wohͻ wͻ Aheman no mu mame, na gye me fri Farao neyεε no mu, na gye me fri nnipa bͻnefoͻ no nsam"
        },
        {
            "chapter": 66,
            "verse": 12,
            "text": "Ɛna Imran babaa Mar’yam a ͻhwεε ne ho so yie no, Yε’homee Y’εhonhom guu ne mu, na ͻgyee ne Wura Nyankopͻn nsεm no ne Ne Nwoma no dii, na ͻka ahobraseεfoͻ mmaa no ho"
        }
    ]
}