{
    "juzs": [
        {
            "chapter": 15,
            "verse": 1,
            "text": "Alif – Laam – Raa. Woi yε Nwoma no mu nsεm no bi, ne Qur’aan a ԑda adi pefee no"
        },
        {
            "chapter": 15,
            "verse": 2,
            "text": "Mprε pii na wᴐn a wͻ’po nokorε no bεpε sε na anka wͻ’yε Muslimifoͻ"
        },
        {
            "chapter": 15,
            "verse": 3,
            "text": "(Wodeε) gyae wͻn ma wͻ’nidi na wͻ’nye wͻn ani, na wͻ’ma anidaasoͻ hunu nye wͻn adaagyeε na ԑnkyԑ wͻ’behunu"
        },
        {
            "chapter": 15,
            "verse": 4,
            "text": "Kuro biara a Y’asεe no no, na εwͻ εberε a yahyε ato hͻ a yenim (sε yεde bεsεe no)"
        },
        {
            "chapter": 15,
            "verse": 5,
            "text": "Ɛmma sε ͻman bi betumi ama ne berε (a ͻsεeε bεba ne soͻ no) aba animu anaa akͻ akyire"
        },
        {
            "chapter": 15,
            "verse": 6,
            "text": "Deε wͻ’ka ne sε: “Wo a yasiane Afutusεm (Qur’aan) yi ama woͻ no, nokorε sε w’abͻ dam !”"
        },
        {
            "chapter": 15,
            "verse": 7,
            "text": "“Sε woka nokwafoͻ no ho ampa a, adεn nti na womma soro abͻfoͻ mma yεn hͻ?”"
        },
        {
            "chapter": 15,
            "verse": 8,
            "text": "Yε’mma soro abͻfoͻ nnsiane, gyesε nokorε bi nti, na sε (soro abͻfoͻ ba wͻn hͻ a), εno deε wͻ’nnya ahomegye berε"
        },
        {
            "chapter": 15,
            "verse": 9,
            "text": "Nokorε sε, Yεn na Ye’sianee (Qur’aan) Afutusεm no, na nokorε sε, Yεn na Yε’bεbͻ ho ban"
        },
        {
            "chapter": 15,
            "verse": 10,
            "text": "Ampa sε, Yε’somaa asomafoͻ dii w’anim kan kͻͻ tetefoͻ mmusua kuo no hͻ"
        },
        {
            "chapter": 15,
            "verse": 11,
            "text": "Ͻsomafoͻ a ͻbaa wͻn hͻ biara no gyesε wͻ’di neho fεw"
        },
        {
            "chapter": 15,
            "verse": 12,
            "text": "Saa ara na Yε’ma (adwen bͻne) kͻwura abͻneεfoͻ no akoma mu"
        },
        {
            "chapter": 15,
            "verse": 13,
            "text": "Wͻ’nnye (Qur’aan) no nni, abrԑ a ampa sε tetefoͻ no (a wͻ’annye annie no) mfatoho bi abetwam"
        },
        {
            "chapter": 15,
            "verse": 14,
            "text": "Sε Yε’bue ͻsoro pono ma wͻn na wͻ’guso reforo kͻ mu mpo a"
        },
        {
            "chapter": 15,
            "verse": 15,
            "text": "Nokorε sε anka wͻ’bεka sε: “Woi deε yaniso bri yεn. Daabi, yε’yε nnipa a yεde konya bi na anya yεn“"
        },
        {
            "chapter": 15,
            "verse": 16,
            "text": "Ampa sε, Y’ayε nsoromma (akεseε) wͻ soro, εna Y’ama ayε fε ama wͻn a wͻ’hwε"
        },
        {
            "chapter": 15,
            "verse": 17,
            "text": "Ɛna Yε’bͻ ho ban fri ͻbonsam biara a yato no atwene (anaasε yapo no no nsam)"
        },
        {
            "chapter": 15,
            "verse": 18,
            "text": "Na mmom obia obewia (neho akͻ) tie no deε ogya frama pefee bedi n’akyi"
        },
        {
            "chapter": 15,
            "verse": 19,
            "text": "Asaase nso Y’atrε mu εna Yε’de mmepͻ a esisi hͻ pintinn asisi soͻ, εna Yε’ma nneεma ahodoͻ pii a εyε dε fifiri wͻ soͻ"
        },
        {
            "chapter": 15,
            "verse": 20,
            "text": "Ɛna Y’ayε deε ehia wͻ asetena mu ama mo, ne wͻn nso a εnyε mo na mobͻ wͻn akͻnhoma"
        },
        {
            "chapter": 15,
            "verse": 21,
            "text": "Biribiara ho akoradeε wͻ Yεn hͻ, na Ye’siane no wͻ nhyehyεε a yenim so"
        },
        {
            "chapter": 15,
            "verse": 22,
            "text": "Ɛna Ye’soma mframa a εkayan (mununkum), na Y’asiane nsuo afri soro de ama mo anom aberε a εnyε mo na mokoraa (nsuo) no"
        },
        {
            "chapter": 15,
            "verse": 23,
            "text": "Nokorε sε, Yεn na yεma nkwa εna Yekum, na Yεn na (sε mowu kͻ a, Ye’si mo anan mu) di adeε"
        },
        {
            "chapter": 15,
            "verse": 24,
            "text": "Nokorε sε Ye’nim momu (awoͻ ntotoa soͻ) a wͻ’dii kan no, εna ampa nso sε Yenim wͻn a wͻ’di akyire no"
        },
        {
            "chapter": 15,
            "verse": 25,
            "text": "Nokorε sε, wo Wura Nyankopͻn, Ͻno na Ɔbεboa wͻn (nyinaa) ano (wͻ Atemmuda). Nokorε sε, Ɔne Onyansafoͻ, Ɔne Onimdefoͻ"
        },
        {
            "chapter": 15,
            "verse": 26,
            "text": "Nokorε sε, Yε’bͻͻ onipa fri nεteε a awoͻ a εnee wͻ mu a efri atεkyε a yanwene mu"
        },
        {
            "chapter": 15,
            "verse": 27,
            "text": "Ɛna Jinn no nso Yedii kan bͻͻ no fri ogya kεterεma mu (ansa na yεrebͻ onipa)"
        },
        {
            "chapter": 15,
            "verse": 28,
            "text": "Kae εberε a wo Wura Nyankopͻn ka kyerεε Soro abͻfoͻ no sε: “Merebεbͻ onipa afri nεteε a awoͻ a εnee wͻ mu a efri atεkyε a yanwene mu”"
        },
        {
            "chapter": 15,
            "verse": 29,
            "text": "“Enti sε Menwene no pεpεεpε wie na Mehome Mehonhom gu ne mu a, monfa moho nkͻ fͻm na monfa moanim mmutu fͻm ma no"
        },
        {
            "chapter": 15,
            "verse": 30,
            "text": "Enti Soro abͻfoͻ no nyinaa bͻͻ mu de wͻn anim butuu fͻm (brεε wͻn ho ase) maa (Adam)"
        },
        {
            "chapter": 15,
            "verse": 31,
            "text": "Gyesε Ibliis, wampene sε ͻbεka wͻn a wͻ’de wͻn anim butuu fͻm (brεε wͻn ho aseε) no ho"
        },
        {
            "chapter": 15,
            "verse": 32,
            "text": "Nyankopͻn kaa sε: “Ibliis, εdeεn na εha woͻ a w’annka wͻn a wͻ’de wͻn anim butuu fͻm no ho"
        },
        {
            "chapter": 15,
            "verse": 33,
            "text": "(Ibliis) kaa sε: “Menyε obi a mede m’anim bebutu fͻm ama onipa a Wobͻͻ no fri nεteε a awoͻ a εnee wͻ mu a efri atεkyε a yanwene mu”"
        },
        {
            "chapter": 15,
            "verse": 34,
            "text": "Onyankopͻn kaa sε: “Ɛneε fri ha kͻ, nokorε sε, yato wo atwene (afri Nyankopͻn ahummͻborͻ no mu)"
        },
        {
            "chapter": 15,
            "verse": 35,
            "text": "Nokorε sε, Onyankopͻn nnomee wͻ woso kͻpem Akatua Da no"
        },
        {
            "chapter": 15,
            "verse": 36,
            "text": "Ɔkaa sε: “Me Wura Nyankopͻn, εneε na mame berε (anaasε enku me) kosi Da a yεbenyane awufoͻ no“"
        },
        {
            "chapter": 15,
            "verse": 37,
            "text": "Onyankopͻn kaa sε: “Woka wͻn a yama wͻn εberε no ho"
        },
        {
            "chapter": 15,
            "verse": 38,
            "text": "Kͻpem Dͻnhwere no a yenim“"
        },
        {
            "chapter": 15,
            "verse": 39,
            "text": "(Ibliis) kaa sε: “Me Wura Nyankopͻn, sεdeε W’ama me ayera yi deε, nokorε sε, mεma (bͻne) ayε wͻn fε wͻ asaase so, na m’ayera wͻn nyinaa"
        },
        {
            "chapter": 15,
            "verse": 40,
            "text": "Gyesε Wonkoa a wͻ’di nokorε a wͻn wͻ wͻn mu no “"
        },
        {
            "chapter": 15,
            "verse": 41,
            "text": "Onyankopͻn kaa sε: “Woi ne kwan tenenee a εwͻ Menkyεn no “"
        },
        {
            "chapter": 15,
            "verse": 42,
            "text": "“Nokorε sε, Menkoa no deε wonni tumi wͻ wͻn so, gyesε ayerafoͻ no a wͻ’bedi w’akyi no"
        },
        {
            "chapter": 15,
            "verse": 43,
            "text": "Nokorε sε, Amanehunu gya no ne bea a yεde ahyε wͻn nyinaa bͻ"
        },
        {
            "chapter": 15,
            "verse": 44,
            "text": "(Amanehunu gya no) wͻ apono nson, na εpono no mu biara wͻ (abͻneεfoͻ) sononko a yakyekyε (ama wͻn)"
        },
        {
            "chapter": 15,
            "verse": 45,
            "text": "Nokorε sε, Nyame-surofoͻ no wͻ Soro aheman a nsuo aniwa wͻ mu no mu"
        },
        {
            "chapter": 15,
            "verse": 46,
            "text": "(Yεbεka akyerε wͻn sε): “Monfa Asomdweε ne abotͻyεmu nwura mu”"
        },
        {
            "chapter": 15,
            "verse": 47,
            "text": "Yebeyi ͻyaw die afri wͻn akoma mu ama wͻn atena onua dͻ mu, ahwε wͻn ho wͻn ho anim wͻ ahennwa so"
        },
        {
            "chapter": 15,
            "verse": 48,
            "text": "Ɔberε biara nto wͻn, na yεmma wͻn mfri mu nso da"
        },
        {
            "chapter": 15,
            "verse": 49,
            "text": "(Nkͻmhyεni), bͻ Menkoa no amaneε sε, nokorε Mene Bͻnefakyε Hene no, na Me ara nso Mene Mmͻborͻhunufoͻ Hene no"
        },
        {
            "chapter": 15,
            "verse": 50,
            "text": "Nokorε nso sε, M’asotwee na εyε asotwee a ano yεya paa"
        },
        {
            "chapter": 15,
            "verse": 51,
            "text": "Fa Abraham ahͻhoͻ no ho amaneε no bͻ wͻn"
        },
        {
            "chapter": 15,
            "verse": 52,
            "text": "Ɛberε a wͻ’baa nehͻ no, wͻ’kaa sε: “Salaam (Asomdweε)! (Abraham) kaa sε: ”Nokorε sε yesuro mo”"
        },
        {
            "chapter": 15,
            "verse": 53,
            "text": "(Abͻfoͻ no) kaa sε: “Ennsuro, Yε’de abarimaa nimdefoͻ bi ho bͻhyε rebrε wo“"
        },
        {
            "chapter": 15,
            "verse": 54,
            "text": "(Abraham) kaa sε: “Mode (awoͻ) ho bͻhyε rebrε me wͻ aberε a m’abͻ akͻkora? Ɛdeεn bͻhyε na mode rehyε me yi?”"
        },
        {
            "chapter": 15,
            "verse": 55,
            "text": "(Abͻfoͻ no) kaa sε: ”Nokorε bͻhyε na yεde hyε woͻ no, enti hwε na w’ankͻka wͻn a wᴐn abamu abuo no ho“"
        },
        {
            "chapter": 15,
            "verse": 56,
            "text": "(Abraham) kaa sε: ”Ayerafoͻ no mmom na wͻnya wͻn Wura Nyankopͻn ahummͻborͻ no ho abamubuo”"
        },
        {
            "chapter": 15,
            "verse": 57,
            "text": "Obisaa wͻn sε: “Asomafoͻ, na moamaneε (paa) ne sεn"
        },
        {
            "chapter": 15,
            "verse": 58,
            "text": "Wͻ’kaa sε: “Y’asoma yεn wͻ nnipa bͻnefoͻ bi hͻ (sε yεnkͻ sεe wͻn)"
        },
        {
            "chapter": 15,
            "verse": 59,
            "text": "Mmom Lut abusuafoͻ no deε yε’bεgye wͻn nyinaa nkwa"
        },
        {
            "chapter": 15,
            "verse": 60,
            "text": "Gyesε neyere: Y’ahyehyε sε ͻbεka wͻn a wͻ’bεka akyire no ho”"
        },
        {
            "chapter": 15,
            "verse": 61,
            "text": "Ԑberε a Abͻfoͻ no baa Lut nkorͻfoͻ no hͻ no"
        },
        {
            "chapter": 15,
            "verse": 62,
            "text": "Ɔkaa sε: ”Nokorε sε moyε nnipa bi a menni mo, (anaasε moyε ahͻhoͻ”)"
        },
        {
            "chapter": 15,
            "verse": 63,
            "text": "Abͻfoͻ no kaa sε: ”Daabi, yεde (asotwee) a wͻn adwen nnsi wͻn pi wͻ ho no na yεde aba wo hͻ"
        },
        {
            "chapter": 15,
            "verse": 64,
            "text": "Nokorε na yεde abrε woͻ no, na ampa sε nokorε na yεreka no"
        },
        {
            "chapter": 15,
            "verse": 65,
            "text": "Enti fa w’abusuafoͻ no tu kwan anadwo, na di wͻn akyi, na hwε na momu biara antwa n’ani anhwε n’akyi, na mmom monkͻ faako a yahyε mo (sε monkͻ) no"
        },
        {
            "chapter": 15,
            "verse": 66,
            "text": "Yε’maa no hunuu saa nhyehyεε no sε, saa nkorͻfoͻ no akyiri akwan bεyera anͻpa tutuutu"
        },
        {
            "chapter": 15,
            "verse": 67,
            "text": "Kuro no mu foͻ no de anigyeε bae"
        },
        {
            "chapter": 15,
            "verse": 68,
            "text": "Lut kaa sε: ”Nokorε sε woi nom yε m’ahͻhoͻ enti monhwε na moangu m’anim ase (wͻ wͻn anim)"
        },
        {
            "chapter": 15,
            "verse": 69,
            "text": "Na monsuro Nyankopͻn, na monngu m’anim ase.“"
        },
        {
            "chapter": 15,
            "verse": 70,
            "text": "Wͻ’kaa sε: “Yε’mraa wo sε gyae nnipa (ahͻho gyeε?”)"
        },
        {
            "chapter": 15,
            "verse": 71,
            "text": "Lut kaa sε: ”Sε mobεyε saa deε a εneε memma mmaa nie “"
        },
        {
            "chapter": 15,
            "verse": 72,
            "text": "(Nkͻmhyεni), Mede wonkwa di nse sε, nokorε, na wͻn wͻ anifira nsaborͻ mu redi akͻneaba"
        },
        {
            "chapter": 15,
            "verse": 73,
            "text": "Enti nteamu denden no sͻͻ wͻn mu awia pue berε"
        },
        {
            "chapter": 15,
            "verse": 74,
            "text": "Na Yε’danee (Sodom kuro) no ani butuu no, na Yε’tͻͻ aboͻ nsuo a efri Sijiil mu guu wͻn so"
        },
        {
            "chapter": 15,
            "verse": 75,
            "text": "Nokorε sε, nsεnkyerεnee wͻ woi mu ma wͻn a wͻ’hunu adeε (anaa wͻ’dwen, anaa wͻ’de betu wͻn ho foͻ)"
        },
        {
            "chapter": 15,
            "verse": 76,
            "text": "Nokorε sε, (na saa nkuro no) wͻ, (efri Maka rekͻ Siria) ͻkwan tempͻn a εdaso wͻhͻ no so"
        },
        {
            "chapter": 15,
            "verse": 77,
            "text": "Nokorε sε nsεnkyerεnee wͻ woi mu dema agyidiefoͻ no"
        },
        {
            "chapter": 15,
            "verse": 78,
            "text": "Na ‘Ayikat’ anaasε nkorͻfoͻ a na wͻ’te Nnua mu no nso yε abͻneεfoͻ"
        },
        {
            "chapter": 15,
            "verse": 79,
            "text": "Enti Ye’tuaa wͻn dwumadi bͻne no so ka. Wͻn mmienu no nyinaa wͻ ͻkwan tempͻn pefee no so"
        },
        {
            "chapter": 15,
            "verse": 80,
            "text": "Abotan no mu foͻ no nso anye asomafoͻ no anni"
        },
        {
            "chapter": 15,
            "verse": 81,
            "text": "Yε’de Yεn’sεnkyerεnee nso maa wͻn, nanso wͻ’danee wͻn ho frii ho"
        },
        {
            "chapter": 15,
            "verse": 82,
            "text": "Na wͻ’dwidwa (anaasε wͻ’bͻne) mmepͻ no mu deyε afie anaasε atenaeε wͻ abodweε mu"
        },
        {
            "chapter": 15,
            "verse": 83,
            "text": "Nanso asotwee no too wͻn anͻpa tutuutu"
        },
        {
            "chapter": 15,
            "verse": 84,
            "text": "Deε wͻnsa kaeε no ho amma mfasoͻ amma wͻn"
        },
        {
            "chapter": 15,
            "verse": 85,
            "text": "Yε’de nokorε na εbͻͻ ͻsoro ne asaase ne deε εwͻ ne mmienu mfinfii no. Nokorε sε Dͻnhwere no reba, enti (Nkͻmhyεni), bu w’ani gu (ͻhaw ne ateeteε a boniayεfoͻ no de redi mo no) so wͻ ahummͻborͻ ne bͻne fafri mu"
        },
        {
            "chapter": 15,
            "verse": 86,
            "text": "Nokorε sε, wo Wura Nyankopͻn ne Ɔbͻͻ adeε no, Ɔne Onimdefo no"
        },
        {
            "chapter": 15,
            "verse": 87,
            "text": "Ampa sε Y’ama wo ‘Sab’al Masaani’ Nsεm pͻ nson a yεtaa kenkan de bͻ Nyankopͻn abodin εna Qur’aan Kεseε no"
        },
        {
            "chapter": 15,
            "verse": 88,
            "text": "Na hwε na w’anyε aniwᴐmu wͻ deε Yε’de ama wͻn mu (nnipa) sononko-sononko no ho, na εmma wowerε nso nnho wͻ wͻn ho, na brε wataban ase fama agyidiefoͻ no"
        },
        {
            "chapter": 15,
            "verse": 89,
            "text": "Na ka sε: “Nokorε sε, medeε meyε kͻkͻbͻni pefee"
        },
        {
            "chapter": 15,
            "verse": 90,
            "text": "Sεdeε Yε’siane demaa akuo-akuo no"
        },
        {
            "chapter": 15,
            "verse": 91,
            "text": "Wͻn a wͻ’akyekyε Akenkan Nwoma no mu, (gye εfa baabi die na wͻ’nnye baabi nnie) no"
        },
        {
            "chapter": 15,
            "verse": 92,
            "text": "Enti (Nkͻmhyεni), Mede wo Wura Nyankopͻn di nse sε, nokorε Yε’bebisa wͻn nyinaa"
        },
        {
            "chapter": 15,
            "verse": 93,
            "text": "Wͻ dwuma a na wͻ’die no ho asεm"
        },
        {
            "chapter": 15,
            "verse": 94,
            "text": "Enti pae mu ka deε yahyε woͻ no, na twe woho fri abosomsomfoͻ no ho"
        },
        {
            "chapter": 15,
            "verse": 95,
            "text": "Nokorε sε, Yεsom bo ma wo wͻ afεwdifoͻ no ho"
        },
        {
            "chapter": 15,
            "verse": 96,
            "text": "Wͻn a wͻ’ayε anyame foforͻ aka Nyankopͻn ho no, εnkyε koraa wͻ’behunu"
        },
        {
            "chapter": 15,
            "verse": 97,
            "text": "Ampa sε, Ye’nim yie sεdeε wͻ’rekeka no si fa ha wo wͻ w’akoma mu"
        },
        {
            "chapter": 15,
            "verse": 98,
            "text": "Enti wodeε bᴐ wo Wura Nyankopͻn abodin na kamfo no, na ka wͻn a wͻ’de wͻn anim butu fͻm no ho"
        },
        {
            "chapter": 15,
            "verse": 99,
            "text": "Na som wo Wura Nyankopͻn kͻpem sε (deε εda biribiara adi) pefee no bεba wo soͻ"
        },
        {
            "chapter": 16,
            "verse": 1,
            "text": "Onyankopͻn ahyεdeε no aba, enti εmma mo mmpere ho. Kronkron Hene ne no; Ɔkorͻn kyεn deε wͻ’de bata Neho no"
        },
        {
            "chapter": 16,
            "verse": 2,
            "text": "Ɔnam N’ahyԑdeԑ so ma Soro abͻfoͻ no de Honhom (Adiyisεm) no siane ba Nenkoa no mu nea Ɔpε so sε: “Momͻ (adasamma) kͻkͻ sε: “Awurade foforͻ biara nni hͻ ka Me ho, enti monsuro Me”"
        },
        {
            "chapter": 16,
            "verse": 3,
            "text": "Ɔde nokorε no na abͻ soro ne asaase, Ɔyε Okokuroko korͻn paa kyεn deε wͻ’de bata Neho no"
        },
        {
            "chapter": 16,
            "verse": 4,
            "text": "Ɔbͻͻ nipa firi ahobaeε mu, na hwε sε ͻno ne otiafoɔ pefee"
        },
        {
            "chapter": 16,
            "verse": 5,
            "text": "Ɛna W’abͻ nyεmmoa nso ama mo; wͻn ho no monya (ntaadeε a) εma mo ͻhyew, san (nya) mfasoͻ pii fri wͻn ho; na wͻn mu bi nso mowe (wͻn nnam)"
        },
        {
            "chapter": 16,
            "verse": 6,
            "text": "Monya wͻn ho anigyeε nso wͻ berε a mode wͻn reba fie anyumerε ne εberε a mode wͻn rekͻ adidi anͻpa"
        },
        {
            "chapter": 16,
            "verse": 7,
            "text": "Wͻ’soa moadesoa nso dekͻ nkuro so a, anka mobεbrε moho paa ansa na moaduru hͻ. Nokorε sε mo Wura Nyankopͻn yε Ayεmyε Hene, Ɔne Mmͻborͻhunufoͻ Hene"
        },
        {
            "chapter": 16,
            "verse": 8,
            "text": "(W’abͻ) apͻnkͻ ne mfunumu-pͻnkͻ ne mfunumu, sεdeε mobεtena wͻn so, na asan ayε afεfεdeε (ama mo); na Ɔbͻ adeε nso a monnnim"
        },
        {
            "chapter": 16,
            "verse": 9,
            "text": "Onyankopͻn na εyε N’asεdeε sε Ɔkyerε kwan tenee no; na akwan no bi nso wͻ hͻ a amane. Sε εyε Nepε a, anka Ɔbεkyerε mo nyinaa kwan (tenenee no)"
        },
        {
            "chapter": 16,
            "verse": 10,
            "text": "Ɔno na Osiane nsuo fri soro a emu bi na monom, εna ebi nso na yεdema nnua a mo nyεmmoa die no nso (nyini)"
        },
        {
            "chapter": 16,
            "verse": 11,
            "text": "(Ɔsan nso) de ma mfudeε ne ngo nnua ne akyiresua nnua, ne bobe ne nnuaba ahodoͻ nyini ma mo. Nokorε sε, nsεnkyerεnee wͻ woi nom mu dema nnipa a wͻ’dwen"
        },
        {
            "chapter": 16,
            "verse": 12,
            "text": "Ɛna W’abrε anadwo ne adekyeε ase ama mo, εna awia ne bosome ne nsonomma nso brε wͻn ho ase wͻ N’ahyεdeε mu. Nokorε sε nsεnkyerεnee wͻ woi mu dema wͻn a wͻ’dwen"
        },
        {
            "chapter": 16,
            "verse": 13,
            "text": "Deε W’adua ama mo wͻ asaase soͻ no nso gu ahodoͻ sononko-sononko. Nokorε sε, nsεnkyerεnee wͻ woi mu dema wͻn a wͻ’kaekaeε"
        },
        {
            "chapter": 16,
            "verse": 14,
            "text": "Ɔno na W’abrε ͻpo ase sεdeε mobedi emu nam mono, na moayi emu agudeε a mode hyε. Na wohunu nsuom hyεn sε εnam mu, sεdeε mobεhwehwε N’adom, ne sεdeε mobeyi (Onyankopͻn) ayε"
        },
        {
            "chapter": 16,
            "verse": 15,
            "text": "Ɛna Ɔde mmepͻ asisi asaase no so pintinn sεdeε εmma no nnwoso mo, εna (W’ayε) nsubͻnten ne akwan sεdeε mobenya kwan kyerε"
        },
        {
            "chapter": 16,
            "verse": 16,
            "text": "Ɛna (W’ayε) nsohyεdeε, (wͻ asaase so), εna (W’ayε) nsoromma a wͻ’de hunu kwan"
        },
        {
            "chapter": 16,
            "verse": 17,
            "text": "Enti Nea Ɔbͻͻ adeε no, obia ͻmmͻͻ (hwee) ne no na εsε? Adεn monkaekae"
        },
        {
            "chapter": 16,
            "verse": 18,
            "text": "Sε mokan Nyankopͻn adom a monnhunu ano. Nokorε sε, Onyankopͻn ne Bͻnefakyε Hene, Ɔne Mmͻborͻhunufoͻ Hene"
        },
        {
            "chapter": 16,
            "verse": 19,
            "text": "Onyankopͻn Nim deε mode suma ne deε moda no adie (nyinaa)"
        },
        {
            "chapter": 16,
            "verse": 20,
            "text": "Wͻn a wͻ’fri Nyankopͻn akyi sufrε wͻn no ntumi mmͻ hwee, na wͻn ara nso yεbͻͻ wͻn"
        },
        {
            "chapter": 16,
            "verse": 21,
            "text": "(Wͻ’yε) awufoͻ, wͻ’nnte ase, na wͻ’nnim εberε korͻ a yebenyane wͻn (afri awufuͻ mu)"
        },
        {
            "chapter": 16,
            "verse": 22,
            "text": "Mo Nyankopͻn no yε Awurade baako. Wͻn a wͻ’nnye Daakye no nnie no, wͻn akoma kyiri (sε wͻ’bεte sε Nyankopͻn yε baako), na wͻ’yε ahomasoͻ"
        },
        {
            "chapter": 16,
            "verse": 23,
            "text": "Akyinnyeε biara nni ho sε Onyankopͻn Nim deε wͻ’de suma ne deε wͻ’da no adie (nyinaa). Nokorε sε, Ɔmpε wͻn a wͻ’yε ahomasoͻ no asεm"
        },
        {
            "chapter": 16,
            "verse": 24,
            "text": "Sε yεka kyerε wͻn sε: ”Ɛdeεn na mo Wura Nyankopͻn asiane (ama Nkͻmhyεni) a?” Deε wͻ’ka nesε: “Tetefoͻ no anansesεm “"
        },
        {
            "chapter": 16,
            "verse": 25,
            "text": "Wͻ’bεsoa wͻn adesoa no pεpεεpε wͻ Wusͻreε Da no, na εno akyiri no wͻn asan asoa wͻn a wͻ’yeraa wͻn no a nimdeε biara nni mu no nso adesoa. Nokorε sε, adesoa bͻne paa na wͻ’bεsoa no"
        },
        {
            "chapter": 16,
            "verse": 26,
            "text": "Ampa sε, wͻn a wͻ’dii wͻn anim kan no pam (apam bͻne tiaa wͻn asomafoͻ no), nanso Onyankopͻn fri wͻn dan no fapem no ase dwiri gui maa εdan no mmͻsoͻ no fri soro beguu wͻn so; asotwee no fri faako a wͻ’nnim baa wͻn so"
        },
        {
            "chapter": 16,
            "verse": 27,
            "text": "Afei Wusͻreε da no, Obegu wͻn anim ase na W’aka akyerε wͻn sε: ”M’ahokafoͻ no a wͻn ho nti motan (nkͻmhyεfoͻ no ne agyidiefoͻ no, san) ko tiaa wͻn no wͻ hen? “Wͻn a yama wͻn nimdeε no bεka sε: ”Nokorε, animguaseε ne ͻhaw bͻne bεka boniayεfoͻ no nnε da yi"
        },
        {
            "chapter": 16,
            "verse": 28,
            "text": "“Wͻn a Soro abͻfoͻ yi wͻn nkwa aberε a wͻ’ayε bͻne atia wͻn kraa no, (wͻ’bԑpatu) abrԑ wͻn ho ase (aka sε): “Na yenni dwuma bͻne biara“. (Soro abͻfoͻ no beyi wͻn ano sε): “Daabi, nokorε sε, Onyankopͻn Nim dwuma a modiiε nyinaa.“"
        },
        {
            "chapter": 16,
            "verse": 29,
            "text": "Enti monwura Amanehunu gya no pono no mu nkͻtena hͻ. Ԑhͻ yε asetena bͻne paa dema ahomasoͻfoͻ no"
        },
        {
            "chapter": 16,
            "verse": 30,
            "text": "(Sε) y’ԑka kyerε wͻn a wͻ’suro Nyankopͻn no sε: “Ɛdeεn na mo Wura Nyankopͻn asiane a“, deε wͻ’ka ne sε: “Papa nko ara“. Wͻn a wͻ’yεε papa wͻ wiase ha no, papa (ho akatua) na wͻ’benya. Daakye asetena no na εyε, na εno ne efie pa paa dema Nyamesurofoͻ no"
        },
        {
            "chapter": 16,
            "verse": 31,
            "text": "Ɔsoro aheman a etim hͻ daa a nsubͻnten nenam aseε no mu na wͻ’bεkͻ, wͻ’nsa bεka deε wͻ’pε biara wͻ hͻ. Saa ara na Nyankopͻn tua Nyamesurofoͻ no ka"
        },
        {
            "chapter": 16,
            "verse": 32,
            "text": "Wͻn a Soro abͻfoͻ yi wͻn nkwa wͻ kronkron yε mu no, wͻ’ka kyerε wͻn sε: “Salaamu alaikum (Asomdwiε nka mo)! Monkͻ Soro aheman no mu, εnam dwumadi (papa) a modiiε no ho nti “"
        },
        {
            "chapter": 16,
            "verse": 33,
            "text": "Enti deε (boniayεfoͻ no) retwεn ne sε Soro abͻfoͻ bεba wͻn hͻ, anaasε wo Wura Nyankopͻn ahyεdeε no bεba wͻn soͻ? Saa ara na wͻn a wͻ’dii wͻn anim kan no yͻeε. Onyankopͻn deε W’anni wͻn amim, na mmom wͻn ara na wͻ’dii wͻn ho amim"
        },
        {
            "chapter": 16,
            "verse": 34,
            "text": "Enti wͻn bͻne a wͻ’yͻeε no ho asotwee too wͻn, maa deε na wͻ’di ho fεw no nso twaa wͻn ho hyiae"
        },
        {
            "chapter": 16,
            "verse": 35,
            "text": "Deε wͻn a wͻ’de biribi abata Nyankopͻn ho no keka nesε: “Sε εyε Nyankopͻn pε a, anka yεn, anaasε y’agya nom ansom biribi anka Neho, na anka yammra biribi ka Nedeε no ho. Saa ara na wͻn a wͻ’dii wͻn anim kan no yͻeε. Enti εnyε Ɔsomafoͻ adwuma ara ne sε ͻbͻ asεm no ho dawuro kyerεkyerε mu anaa"
        },
        {
            "chapter": 16,
            "verse": 36,
            "text": "Ampa sε, Yε’somaa Ɔsomafoͻ maa no kͻͻ ͻman biara so (de nkra hyεε n’ano sε): “Monsom Nyankopͻn, na montwe moho mfri abosomsom anaasε ͻbonsam ho. Wͻn mu bi wͻhͻ a Nyankopͻn kyerεε wͻn kwan, wͻn mu bi nso wͻhͻ a ͻno deε yera no yεε nokorε tiaa no. Enti montu kwan wͻ asaase no so na monhwε sεdeε wͻn a wͻ’annye annie no awieε si wieε"
        },
        {
            "chapter": 16,
            "verse": 37,
            "text": "(Nkͻmhyεni), sε woyere wo ho wͻ wͻn kwankyerε no ho mpo a, εneε nokorε sε Onyankopͻn deε Ɔntene obi a W’ayera no, na wͻ’nnya aboafoͻ nso"
        },
        {
            "chapter": 16,
            "verse": 38,
            "text": "Wͻ’de Nyankopͻn di wͻn nse akεseε no sε: “Onyankopͻn nnyane obia wawuo (biara). Aane, (awufoͻ nyane no deε) εyε nokorε bͻhyε a εda Nesoͻ, nanso nnipa pii nnim"
        },
        {
            "chapter": 16,
            "verse": 39,
            "text": "Sεdeε Ɔbεkyerεkyerε deε wͻ’nnte wͻn ho ase wͻ ho no mu akyerε wͻn, na wͻn a wͻ’nnye nnie no behunu sε nokorε, na wͻ’yε atorofoͻ"
        },
        {
            "chapter": 16,
            "verse": 40,
            "text": "Nokorε sε, sε Yε’pε biribi a, Y’asεm a yεka kyerε adekorͻ no ara ne sε: “Yε’ “ Na ayε"
        },
        {
            "chapter": 16,
            "verse": 41,
            "text": "Wͻn a wͻ’atu amantuo wͻ Onyankopͻn ho nti wͻ akyire yi a (boniayεfoͻ no) ayε wͻn bͻne no, Yε’bεma wͻn asetena pa wͻ wiase ha, na mmom Daakye akatua no na εsoo paa, sε anka wͻ’nim a"
        },
        {
            "chapter": 16,
            "verse": 42,
            "text": "(Wͻ’ne) wͻn a wͻ’sii aboterε na wͻ’de wͻn ho too wͻn Wura Nyankopͻn soͻ no"
        },
        {
            "chapter": 16,
            "verse": 43,
            "text": "(Nkͻmhyεni), asomafoͻ a Yε’somaa wͻn dii w’anim kan no nyinaa na wͻ’yε nnipa na Yeyii Adiyisεm no maa wͻn. Enti (Quraishfoͻ), sε monnim a momisa wͻn a wͻ’kaekae (amanfoͻ no)"
        },
        {
            "chapter": 16,
            "verse": 44,
            "text": "Nsεnkyerεnee pefee ne Nwoma (na Yε’de somaa asomafoͻ no), εna Y’asiane Afutusεm no de ama woͻ, sεdeε wobεkyerεkyerε deε yasiane ama wͻn no mu pefee akyerε wͻn sεdeε wͻ’benya adwen"
        },
        {
            "chapter": 16,
            "verse": 45,
            "text": "Enti wͻn a wͻ’dwen adwen bͻne no ho atᴐ wᴐn sε Nyankopͻn mma asaase mmene wͻn, anaasε Ɔmma asotwee a wͻn nnim deε efire nnto wͻn anaa"
        },
        {
            "chapter": 16,
            "verse": 46,
            "text": "Anaasε (wͻ’nnim sε Nyankopͻn) bεtumi asͻ wͻn mu wͻ εberε a wͻ’redi akͻneaba (wͻ wͻn nnyuma mu) a wͻ’nntumi nnsi ho kwan"
        },
        {
            "chapter": 16,
            "verse": 47,
            "text": "Anaasε Ɔbetumi ama wͻn so ate anaa wͻn asa nkakrankakra? Nokorε sε, wo Wura Nyankopͻn ne Ayεmyε Hene, na Ɔno ara nso ne Mmͻborͻhunufoͻ Hene"
        },
        {
            "chapter": 16,
            "verse": 48,
            "text": "Anaasε wͻ’nhunuu nneεma a Nyankopͻn abͻ; sεdeε nesunsum dane kͻ nifa so ne benkum so, brε neho ase ma Nyankopͻn wͻ ahobraseε paa mu"
        },
        {
            "chapter": 16,
            "verse": 49,
            "text": "Abͻdeε a εwͻ nkwa a εwͻ soro ne deε εwͻ asaase so nyinaa de wͻn anim butu fͻm ma Nyankopͻn anaasε wͻ’berε wͻn ho ase ma no; Soro abͻfoͻ nso, wͻ’nnyε ahomasoͻ (wͻ N’ahyԑdeԑ ho)"
        },
        {
            "chapter": 16,
            "verse": 50,
            "text": "Wͻ’suro wͻn Wura Nyankopͻn a Ɔwͻ wͻn soro anaasε Ɔso bro wͻn soͻ no, na deε yahyε wͻn sε wͻnyε no εno ara na wͻ’yε"
        },
        {
            "chapter": 16,
            "verse": 51,
            "text": "Onyankopͻn kaa sε: ”Monhwε na moanfa anyame mmienu, efrisԑ Nyankopᴐn no deԑ Ͻyԑ baako. Enti Menko ara na monsuro Me.”"
        },
        {
            "chapter": 16,
            "verse": 52,
            "text": "Deε εwͻ soro ne asaase so nyinaa Ɔno na εyε Nedea. Ɔno na ͻsom ne anidie nyinaa yε Nedea aberε biara. Enti mofri Nyankopͻn akyi suro obi foforͻ anaa"
        },
        {
            "chapter": 16,
            "verse": 53,
            "text": "Adom akyεdeε a mowͻ biara no Nyankopͻn hͻ na efire; afei sε ͻhaw bi to mo a, Ɔno na mosu frε no"
        },
        {
            "chapter": 16,
            "verse": 54,
            "text": "Afei sε Ɔyi ͻhaw no fri mo so a, hwε, Momu fekuo bi de biribi bata wͻn Wura Nyankopͻn ho"
        },
        {
            "chapter": 16,
            "verse": 55,
            "text": "Nam so ma wͻ’yi deε Yε’de ama wͻn no ho boniayε. Enti modeε monye moani, na εnkyε biara mobehunu"
        },
        {
            "chapter": 16,
            "verse": 56,
            "text": "Wͻ’de deε Yε’de abᴐ wᴐn akᴐnhoma no mu kyεfa bi ma wͻn (abosom) a wͻ’nnim (wᴐn). ”Medͻ Nyame sε, sε εteε biara yεbebisa mo fa atorͻsεm a motwa no ho asεm"
        },
        {
            "chapter": 16,
            "verse": 57,
            "text": "Wͻ’de mma mmaa susu Nyankopͻn. Kronkron Hene ne no. Deε wͻn akoma pε no na εwͻ wͻn"
        },
        {
            "chapter": 16,
            "verse": 58,
            "text": "Sε yεde ͻbaa (awoͻ) ho amaneε bεbͻ wͻn mu bi a, na wamuna n’anim, na ͻhaw ne awerεhoͻ ahyε no mma"
        },
        {
            "chapter": 16,
            "verse": 59,
            "text": "Ɔde neho sie fri nnipa no mu, εnam (ͻbaa a w’awoͻ no) ho amaneε a yεde bεbͻͻ no no ho nti. Ɔmfa aniwuo nye (neba baa no) anaa, anaasε ͻnkosie no (animono) wͻ nεteε mu? Ampa sε atemmu bɔne paa na wɔ’rebuo no"
        },
        {
            "chapter": 16,
            "verse": 60,
            "text": "Wͻn a wͻ’nnye Daakye no nnie no wͻ mfatoho bͻne, na Nyankopͻn na ͻwͻ mfatoho anaasε abodin a εkorͻn. Ɔne Otumfoͻ no a Otumi ade nyinaa yɛ, Ɔne Onyansafoͻ no"
        },
        {
            "chapter": 16,
            "verse": 61,
            "text": "Sε anka Nyankopͻn de adasamma bͻne retwe wͻn aso a, anka Onnyae abͻdeε baako mpo wͻ asaase so, na mmom Ɔbͻ wͻn to hͻ dema εberε a yahyε no. Sε wͻn berε no so a, εnka akyi dͻnhwere koraa na εnkͻ anim nso"
        },
        {
            "chapter": 16,
            "verse": 62,
            "text": "Deε wͻn ara wͻ’mpε no na wͻ’de ma Nyankopͻn, wͻ’de wͻn kεterεma ka atorͻsεm sε: “Nneεma papa no yε wͻn dea“. Akyinnyeε biara nni ho sε, Ogya no bεyε wͻn dea, na yεbεgya wͻn wͻ mu korakorakora"
        },
        {
            "chapter": 16,
            "verse": 63,
            "text": "“Medͻ Nyame sε, ampa Yε’somaa asomafoͻ kͻͻ aman aman a wͻ’dii w’anim kan no so. Nanso ͻbonsam maa wͻn dwumadie yεε wͻn aniso fε. Enti ͻne wͻn kyitaafoͻ nnε (da yi). Wͻn wͻ asotwee a εyε ya papaapa (Daakye) “"
        },
        {
            "chapter": 16,
            "verse": 64,
            "text": "(Nkͻmhyεni), Deԑ nti Ye’sianee Nwoma no maa woᴐ nesε wode bεkyerεkyerε deε wͻ’nnya wͻn ho nteaseε wͻ ho no mu akyerε wͻn, na εyε kwankyerε ne ahummͻborͻ ma amanfoͻ a wͻ’gye die no"
        },
        {
            "chapter": 16,
            "verse": 65,
            "text": "Onyankopͻn siane nsuo fri soro de benyane asaase wͻ newuo akyi. Nokorε sε nsεnkyerεnee wͻ woi mu dema amanfoͻ a wͻ’tie (Onyankopͻn asεm no)"
        },
        {
            "chapter": 16,
            "verse": 66,
            "text": "Nokorε, nyεmmoa no nso adesua wͻ mu ma mo. Monom deε εwͻ wͻn yafunu mu a efri wͻn tiafi ne wͻn mogyaa ntεm a εyε nufusuo a εyε dε dema wͻn a wͻ’nom no"
        },
        {
            "chapter": 16,
            "verse": 67,
            "text": "Ɛna akyiresua ne bobe aba no nso monya nsa ne akͻnhoma papa fri mu. Nokorε sε, nsεnkyerεnee wͻ woi mu ma nnipa a wͻn wͻ nteaseε anaasε wͻ’dwen"
        },
        {
            "chapter": 16,
            "verse": 68,
            "text": "Wo Wura Nyankopͻn yi kyerεε wowa sε: “Fa mmepͻ ne nnua mu ne deε (nnipa) asisie yε w’atenaeε"
        },
        {
            "chapter": 16,
            "verse": 69,
            "text": "Na afei di nnuaba biara bi, na fa ahobraseε nante wo Wura Nyankopͻn kwan no so. Anomdeε a ani gu ahodoͻ sononko-sononko fri neyεm a εma nnipa ayaresa wͻ mu. Nokorε sε nsεnkyerεnee wͻ woi mu dema amanfoͻ a wͻ’dwen"
        },
        {
            "chapter": 16,
            "verse": 70,
            "text": "Onyankopͻn na Ɔbͻͻ mo, εna Ɔbεsan ama mo awuo. Na momu bi wͻhͻ a yεsan ma no (nyini) kͻyε posoposo a nimdeε a onyaeε akyiri no na ͻnsan nnim hwee bio. Nokorε sε Nyankopͻn ne Onimdefoͻ, na Ɔne biribiara so Tumfoͻ"
        },
        {
            "chapter": 16,
            "verse": 71,
            "text": "Onyankopͻn apagya (nnipa) no bi akyεn bi wͻ adom akyεdeε (ahonya, nimdeε, adwen nyansa ne deε εkeka ho) mu. Wͻn a yapagya wͻn no mfa wͻn akyεdeε no mma wͻn (nkoa ne wͻn mfenaa) a wͻ’yε wͻn dea no mma wͻ’nnyε pε da. Enti wͻ’bεpo Nyankopͻn adom no"
        },
        {
            "chapter": 16,
            "verse": 72,
            "text": "Onyankopͻn ama mo ahokafoͻ (ͻyerε) a ofiri mo ara mo mu (anaasε wͻ’tesε mo ara), εna W’abͻ mma ne nananom afri moyerenom mu ama mo, εna Ɔde nneεma pa bͻ mo akͻnhoma. Enti nkontomposεm deԑ wͻ’gye di, na Onyankopͻn adom no deԑ wͻ’po"
        },
        {
            "chapter": 16,
            "verse": 73,
            "text": "Wͻ’fri Nyankopͻn akyi som nneεma bi a entumi mma wͻn ͻsoro ne asaase so adom akyεdeε biara; na wͻ’nni tumi nso"
        },
        {
            "chapter": 16,
            "verse": 74,
            "text": "Enti monhwε na moanfa Nyankopͻn anyε mfatoho, (efrisε biribiara ne no nsε). Nokorε sε, Onyankopͻn na Onim, na modeε monnim"
        },
        {
            "chapter": 16,
            "verse": 75,
            "text": "Onyankopͻn reyε mfatoho bi: ”Akoa bi a ͻhyε obi aseε a onni tumi biara, εna ͻbaako nso Y’adom no akyεdeε papa εna oyi bi dema wͻ kokoa mu ne badwa mu. Enti wͻn mmienu yε pε?” Aseda no wͻ Onyankopͻn, nanso nnipa pii nnim"
        },
        {
            "chapter": 16,
            "verse": 76,
            "text": "Onyankopͻn reyε mfatoho bio: ”Mmarima mmienu (bi na εwͻ hͻ), wͻn mu baako yε mum a onni hwee so tumi na w’ayε adesoa ama ne wura no, faako a ͻbεsoma no biara no ͻnfa papa biara mma. Enti saa nipa yi ne obia ͻhyε (amanfoͻ) ma wͻ’yε papa, na ͻnam kwan tenenee soͻ no na εsε?”"
        },
        {
            "chapter": 16,
            "verse": 77,
            "text": "Ɔsoro ne asaase so ahuntasεm nyinaa wͻ Nyankopͻn. Dͻnhwere no ho asεm no deε εtesε deε w’abͻ w’ani prε, anaasε εbεn (mpo kyεn saa). Nokorε sε, Onyankopͻn na Ɔwͻ biribiara so tumi"
        },
        {
            "chapter": 16,
            "verse": 78,
            "text": "Onyankopͻn na Oyii mo fri mo maame nom yafunu mu aberε a na monnim hwee, εna Ɔma mo te asεm, san ma mo hunu adeε, san ma mo akoma sεdeε mo beyi (no) ayε"
        },
        {
            "chapter": 16,
            "verse": 79,
            "text": "Enti wͻ’nnhunuu nnomaa a wͻ’’tu nenam mframa mu wͻ ewiem no? Obiara nnihͻ a okuta wͻn mu, na mmom Onyankopͻn. Nokorε sε nsεnkyerεnee wͻ woi mu dema nnipa a wͻ’gye die no"
        },
        {
            "chapter": 16,
            "verse": 80,
            "text": "Onyankopͻn ayε moafie mu tenabea (ama mo), εna W’ayε mmoa nwoma nso afie (ntoma dan anaasɛ “Tent” ama mo), εna W’ama emu ayε hare a motumi soa wͻ da a moretu kwan ne da a moretena (baabi). Wͻn ho nwii no nso yε efie asiesie deε, ne anigye deԑ de kͻpem berε bi"
        },
        {
            "chapter": 16,
            "verse": 81,
            "text": "Onyankopͻn ayε nneεma a W’abͻ no mu bi (tesε nnua ne adan) enyunu (ama mo), εna W’ayε mmepͻ no nso bi soεberε ama mo, εna W’ayε ntaadeε a εbͻ moho ban fri ͻhyew ho, εna W’ayε akotadeε a εbͻ moho ban wͻ mo koo mu ama mo. Saa ara na Ɔde N’adom no awie moso sεdeε mobεbrε moho ase (ayε Islam)"
        },
        {
            "chapter": 16,
            "verse": 82,
            "text": "Sε wͻ’dane wͻn ho (fri nokorε no ho) a, wodeε w’adwuma ne sε wobεbͻ asεm no ho dawuro akyerεkyerε mu"
        },
        {
            "chapter": 16,
            "verse": 83,
            "text": "Wͻnim Onyankopͻn adom no nanso wͻ’po; wͻn mu dodoͻ no yε boniayԑfoᴐ"
        },
        {
            "chapter": 16,
            "verse": 84,
            "text": "Ɛda no a Yε’beyi ͻman biara danseni no, afei yεmma wͻn a wͻ’anye annie no kwan (sε wͻ’bεpa kyεw) anaasε wͻ’bεsrε bͻnefakyε"
        },
        {
            "chapter": 16,
            "verse": 85,
            "text": "Sε abͻneεfoͻ no hunu asotwee no a, yεnngo mu mma wͻn koraa, na yεmma wͻn ahomegye berԑ nso"
        },
        {
            "chapter": 16,
            "verse": 86,
            "text": "Sε wͻn a wͻ’de biribi bataa Nyankopͻn ho no hu wͻn a wͻ’de wͻn bataa (Nyame) ho no a, wͻ’bεka sε: “Ye’Wura Nyankopͻn, woi nom ne yεn mmatahoofoᴐ no a na yefri W’akyi su frε wͻn no. Enti wͻ’nso bεto asεm no ama wͻn sε: ”Nokorε sε moyε atorofoͻ”"
        },
        {
            "chapter": 16,
            "verse": 87,
            "text": "Saa Da no, wͻ’de ahobraseε no (nyinaa) bεma Onyankopͻn nko ara, na nkontompo a wͻ’twaeε no nyinaa betu ayera wͻn"
        },
        {
            "chapter": 16,
            "verse": 88,
            "text": "Wͻn a wͻ’yi boniayε na wͻ’si (amanfoͻ) kwan fri Nyankopͻn kwan no soͻ no, Yε’de asotwee bεka asotwee ho ama wͻn, εnam wͻn nsεmmͻnee a wͻ’die no ho nti"
        },
        {
            "chapter": 16,
            "verse": 89,
            "text": "Ɛda a Yε’beyi ͻdanseni afri ͻman biara mu wͻ wͻn ara mu ama wͻn adi adanseε atia wͻn no, (Nkͻmhyεni), Yε’de wo nso bεba ama w’abedi woi nom ho adanseε. Y’asiane Nwoma no a εkyerεkyerε biribiara mu pefee, na εkyerε kwan, na εyε ahummͻborͻ ne anigyesεm dema Muslimifoͻ no ama wo"
        },
        {
            "chapter": 16,
            "verse": 90,
            "text": "Nokorε sε, deε Nyankopͻn rehyε mo sε monyε ne: Nokorε die, ne ayεmyε, ԑna afei (mobεboa) abusua; afei Ɔrebra mo ahohwisεm ne amumuyε; (Nyankopͻn) retu mofo sεdeε mobεfa adwen"
        },
        {
            "chapter": 16,
            "verse": 91,
            "text": "Na moni Onyankopͻn apam no so, wͻ εberε a moayε apam no, na monhwε na moamu nsedie no so wͻ aberε a moama no adi mmu; na ampa sε mode Nyankopͻn ayε mo Kyitaafoͻ. Nokorε sε Nyankopͻn Nim dwuma a modie nyinaa"
        },
        {
            "chapter": 16,
            "verse": 92,
            "text": "Monhwε na moankͻyε tesε ͻbaa no a ofiraa n’asaawa na akyire yi a εyεε den no ͻtetee mu asinasin no. Mobεfa montԑm nsedie de adaadaa moho sε, nnipa kuo bi dͻͻso kyεn nnipa kuo foforͻ bi nti. (Woi ne deε) Nyankopͻn deyε mo nsͻhwε. Wusͻreε da no Ɔbεkyerεkyerε deε na monte moho ase wͻ ho no mu akyerε mo"
        },
        {
            "chapter": 16,
            "verse": 93,
            "text": "Sε Nyankopᴐn pε a, anka Ɔyεε mo ͻman baako, na mmom ͻyera obia Ɔpε, εna Ɔkyerε obia Ɔpε no nso kwan. Ampa sε yεbebisa mo dwuma a modiiε no ho asεm"
        },
        {
            "chapter": 16,
            "verse": 94,
            "text": "Monhwε na moanfa monsedie annaadaa moho-moho, (sε εba saa a) εbεma (mo) nan a anka agyina pintinn no apatri (ama mo ahwease), na moakͻka bͻne ahwε εnam Nyankopͻn kwan a mosii (amanfoͻ kwan) wͻ ho no nti, εneε na asotwee kεseε bεyε mo dea"
        },
        {
            "chapter": 16,
            "verse": 95,
            "text": "Monhwε na εnam sika kakra bi ho nti moantͻn Nyankopͻn apam (no anni). Nokorε sε deε εwͻ Nyankopͻn hͻ no, εyε ma mo"
        },
        {
            "chapter": 16,
            "verse": 96,
            "text": "Deε εwͻ monkyεn no betwam, na deε εwͻ Nyankopͻn hᴐ no deε εwͻ hͻ daa. Nokorε sε, wͻn a wͻ’sii aboterε no dwumadi pa a wͻ’diε no, yεbεma wͻn ho akatua pa paa"
        },
        {
            "chapter": 16,
            "verse": 97,
            "text": "Obi a ͻbedi dwuma pa bi no, sε ͻyε ͻbarima anaasε ͻbaa na ͻyε gyidieni a, Yε’bεma no atena asetena pa mu, na ampa nso sε Yε’bεma wͻn dwuma a wͻ’diiε no so akatua pa paa"
        },
        {
            "chapter": 16,
            "verse": 98,
            "text": "Enti sε wokenkan Qur’aan a, hwehwε Nyankopͻn hͻ ntwitwagyeε firi ͻbonsam a yabͻ no dua ato no atwene no ho"
        },
        {
            "chapter": 16,
            "verse": 99,
            "text": "Nokorε sε onni tumi wͻ wͻn a wͻ’agye adie na wͻ’de wͻn ho ato wͻn Wura Nyankopͻn soͻ no so"
        },
        {
            "chapter": 16,
            "verse": 100,
            "text": "Na mmom ne tumi no wͻ wͻn a wͻ’de wͻn ho ama no, na wͻ’fa no yͻnkoͻ no so, ne wͻn a wͻ’de biribi bata Nyankopͻn ho no"
        },
        {
            "chapter": 16,
            "verse": 101,
            "text": "Sε Yε’sesa asεm bi de asεm (foforᴐ) bԑhyԑ anaamu a, Nyankopͻn Nim deε W’asiane aba no. Deε wͻ’ka nesε: ”Wo ara na w’abͻ wotri mu”. Ԑnte saa, wͻn mu dodoͻ no ara nnnim"
        },
        {
            "chapter": 16,
            "verse": 102,
            "text": "(Nkͻmhyεni), Ka sε: “Honhom kronkron (Ɔbͻfoͻ Gabriel) de Nokorε no na esiane firi wo Wura Nyankopͻn hͻ, sεdeε εbεma wͻn a wͻ’agye adie no agyina pintinn, na ayε kwankyerε ne anigyesεm ama Muslimifoͻ no"
        },
        {
            "chapter": 16,
            "verse": 103,
            "text": "Ampa sε Ye’nim sε wͻ’keka sε: ‘’Onipa na ͻkyerε no’’. Obia wͻn adwen amane kͻ sε (ͻno na ͻkyerε woͻ no) ͻka potͻ kasa, (anaasε saa nipa no nnte Arab kasa), (Qur’aan) woi nso yε Arab kasa pefee"
        },
        {
            "chapter": 16,
            "verse": 104,
            "text": "Nokorε sε, wͻn a wͻ’nnye Nyankopͻn Nsεm no nnie no, Nyankopͻn nnkyerε wͻn kwan, na wͻn wͻ asotwee a εyε ya paa"
        },
        {
            "chapter": 16,
            "verse": 105,
            "text": "Wͻn a wͻ’fa Nyankopͻn Nsεm no sε atorͻsεm, na wͻ’bͻ wͻn trim twa nkontompo no, saa nkorͻfoͻ no ne atorofoͻ no"
        },
        {
            "chapter": 16,
            "verse": 106,
            "text": "Obia ne gyedie akyi wa’po Nyankopͻn; - εnyε obia yahyε no so (sε ͻmpo Nyame), na gyidie ho abotͻyεmu wͻ n’akoma mu- na mmom obi a wabue n’akoma mu ama boniayε no, Nyankopͻn abufuo wͻ wͻn so, na wͻn wͻ asotwee kεse (retwεn wͻn)"
        },
        {
            "chapter": 16,
            "verse": 107,
            "text": "Ɛne sε, wͻ’pε wiase kyεn Daakye no. Nokorε sε Nyankopͻn deε Ɔnkyerε boniayεfoͻ no kwan"
        },
        {
            "chapter": 16,
            "verse": 108,
            "text": "Saa nkorͻfoͻ no na Nyankopͻn atua wͻn akoma ne wͻn aso ne wͻn ani no, na wͻn na wͻn werε afiri (wͻn ho no)"
        },
        {
            "chapter": 16,
            "verse": 109,
            "text": "Akyinnyeε biara nni ho sε, Daakye no wͻ’ne berεguofoͻ no"
        },
        {
            "chapter": 16,
            "verse": 110,
            "text": "Afei nokorε sε, wo Wura Nyankopͻn bεyε ama wͻn a yεhyεε wͻn aniεyaa, na akyire yi wͻ’tuu amantuo na afei wͻ’bͻͻ mmͻden na wͻ’nyaa aboterε no, nokorε sε εno akyi no wo Wura Nyankopͻn ne Bͻnefakyε Hene, Ɔne Mmͻborͻhunufoͻ Hene"
        },
        {
            "chapter": 16,
            "verse": 111,
            "text": "Ɛda no a akra nyinaa bεba, na obiara repere neti no, yεde ͻkra biara dwuma a odieε ho akatua pεpεεpε bεma no a yenni wͻn amim"
        },
        {
            "chapter": 16,
            "verse": 112,
            "text": "Onyankopͻn reyε mfatoho bi: “Na kuro bi wͻhͻ a asomdweε ne ahotᴐ wͻ mu a emu akͻnhoma firi mea mea ahodoͻ nyinaa ba ma no bu soͻ. Nanso wͻ’poo Nyankopͻn adom no. Enti Nyankopͻn maa wͻ’kaa ͻkͻm paa ne ehu hwεe, εnam deε wͻ’yͻeε no ho nti“"
        },
        {
            "chapter": 16,
            "verse": 113,
            "text": "Ampa sε Ɔsomafoͻ firi wͻn mu baa wͻn hͻ nanso w’annye no anni, enti asotwee no too wͻn wͻ berε a na wͻ’yε abͻneεfoͻ"
        },
        {
            "chapter": 16,
            "verse": 114,
            "text": "Enti moni deε Nyankopͻn de abͻ mo akͻnhoma no a εkwan wͻ ho na εyε, na monyi Nyankopͻn adom no ho ayε, sε Ɔno na moresom no ampa a"
        },
        {
            "chapter": 16,
            "verse": 115,
            "text": "Deε W’abra mo ne abͻfo (anaasε aboa a ͻno ara awuo), ne mogya, ne prako-nam, ne deε ya’bͻ edin foforͻ bi a εnyε Nyankopͻn din na agu so aku no; na mmom obi a ahokyerε de no bεkͻ mu, na εnyε boayͻ anaa (adwen) bͻne no, εneε nokorε sε Nyankopͻn ne Bͻnefakyε Hene, na Ɔno ara nso ne Mmͻborͻhunufoͻ. Hene"
        },
        {
            "chapter": 16,
            "verse": 116,
            "text": "Monhwε na moanfa mo kεterεma ankeka nkontomposεm a mokeka no sε: “Woi deε “Halaal’ εkwan wͻ ho, na woi deε ‘Haraam’ ya’bra (aberε a monni nyinasoͻ biara) sεdeε mobεbͻ motrim atwa nkontompo ato Nyankopͻn soͻ“. Nokorε sε wͻn a wͻ’bͻ wͻn trim twa nkontompo to Nyankopͻn soͻ no nni nkonim"
        },
        {
            "chapter": 16,
            "verse": 117,
            "text": "(Wᴐn) anigyeε no yε kakraabi; na wͻn wͻ asotwee a εyε ya paa"
        },
        {
            "chapter": 16,
            "verse": 118,
            "text": "Wͻn a wͻ’yε Yudafoͻ no nso, Yε’braa wͻn deε Y’adikan aka ho asεm akyerε woͻ no. Y’anni wͻn amim na mmom wͻn ara na wͻ’dii wͻn ho amim"
        },
        {
            "chapter": 16,
            "verse": 119,
            "text": "Afei nokorε sε, wo Wura Nyankopͻn, wͻn a wͻ’yε bͻne na wͻ’nnim na akyire yi wͻ’sakra wͻn adwen na wͻ’di dwuma pa no nokorε, εno akyi no, wo Wura Nyankopͻn Ɔne Bͻnefakyε Hene, na Ɔne Mmͻborͻhunufoͻ Hene"
        },
        {
            "chapter": 16,
            "verse": 120,
            "text": "Nokorε sε, na Abraham yε ͻman anaa onipa a yεhwε no sua nesoͻ; ͻbrεε neho ase demaa Nyankopͻn, na ͻtene, na na ͻnka abosomsomfoͻ no ho"
        },
        {
            "chapter": 16,
            "verse": 121,
            "text": "(Na ͻyε onipa a) ͻwͻ nkaeε wͻ Nyankopͻn adom no ho. Onyankopͻn yii no, εna Ɔkyerεε no kwan kͻͻ kwan tenenee no soͻ"
        },
        {
            "chapter": 16,
            "verse": 122,
            "text": "Yε’maa no wiase asetena pa, na nokorε sε Daakye no mu no ͻka apapafoͻ no ho"
        },
        {
            "chapter": 16,
            "verse": 123,
            "text": "(Nkͻmhyεni), afei Y’ayi ama wo sε: ”Di ͻteneneeni Abraham som no akyi, na ͻnka abosomsomfoͻ no ho"
        },
        {
            "chapter": 16,
            "verse": 124,
            "text": "Sabat no deε yεyε demaa wᴐn (Yudafoͻ) no a wͻ’gye ho akyinnyeε no. Nokorε sε wo Wura Nyankopᴐn bebu wɔn ntεm atεn wͻ deε wͻ’gye ho akyinnyeε no wͻ Wusͻreε da"
        },
        {
            "chapter": 16,
            "verse": 125,
            "text": "Fa adwen no ne afutupa no frε (amanfoͻ) kͻ wo Wura Nyankopͻn kwan no so, na wone wͻn nye akyinnye wͻ kwan pa so. Nokorε sε wo Wura Nyankopͻn na Onim obia wayera afri Nekwan no soͻ, εna Onim wͻn nso a wͻ’anya tenenee no"
        },
        {
            "chapter": 16,
            "verse": 126,
            "text": "Sε moretua wͻn so ka (wͻ aniεyaa a wͻ’de ahyε mo no) a, εneε montwe wͻn aso pεpεεpε sεdeε wͻ’hyεε mo aniεyaa no ara. Na mmom sε monya aboterε nso a, anka εno na εyε dema aboterεfoͻ no"
        },
        {
            "chapter": 16,
            "verse": 127,
            "text": "Enti (Nkͻmhyεni), si aboterε, na w’aboterε no befri Nyankopͻn mmoa mu, na εmma wo werε nnho wͻ wͻn ho, na εnnha wo ho wͻ wͻn adwen (bͻne) a wͻ’refa no ho"
        },
        {
            "chapter": 16,
            "verse": 128,
            "text": "Nokorε sε, Nyankopͻn ka wͻn a wͻ’suro Nyame, ne wͻn a wͻ’yε ayεmyε no ho"
        }
    ]
}