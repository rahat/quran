{
    "maqras": [
        {
            "chapter": 23,
            "verse": 75,
            "text": "Soni namuno tungatendele chanasa ni kwatyochesya makungu gaali nago, angajendelechelepe mu kusumba mpika kwao ali pupulipupuli"
        },
        {
            "chapter": 23,
            "verse": 76,
            "text": "Soni chisimu Uwwe twakwembekenye ŵanganyao ni ilagasyo, nambo nganalitulusya kwa Ambuje ŵao, nambo soni nganaŵenda mwakulinandiya"
        },
        {
            "chapter": 23,
            "verse": 77,
            "text": "Kwikanila ndema jatuchaugulila nnango wana ilagasyo yaukali nnope, pajele ndemajo ŵanganyao tachiŵa ŵakata tama"
        },
        {
            "chapter": 23,
            "verse": 78,
            "text": "Soni Jwalakwe ni Ajula juŵan’guumbiile kupikana, kulola ni mitima (jaganichisya). Nambo kutogolela kwenu kuŵele kwannonope"
        },
        {
            "chapter": 23,
            "verse": 79,
            "text": "Soni Jwalakwe ni Ajula jwan’jenesye petaka, soni Kukwakwe ni kutinchisonganganyisidwa"
        },
        {
            "chapter": 23,
            "verse": 80,
            "text": "Soni Jwalakwe ni Ajula jwaakupelekaga umi ni chiwa, soni kuŵele Kwakwe kutindana kwa chilo ni muusi, ana jenumanja ŵangali lunda"
        },
        {
            "chapter": 23,
            "verse": 81,
            "text": "Nambo kuti ŵanganyao akuŵechetaga muŵaŵechetelaga (ŵandu) ŵandanda"
        },
        {
            "chapter": 23,
            "verse": 82,
            "text": "Ŵanganyao akutiji: “Ana patuchiwapo ni kusyuka litaka ni maupaupape nambo yakuona uwwe tuchiukulidwa m’malembe?”"
        },
        {
            "chapter": 23,
            "verse": 83,
            "text": "“Chisimu tuŵele tuli nkupedwa chilanga uwwe ni achatatiŵetu chakwamba yalakweyi kuumila kalakala, nganiiŵa yalakweyi ikaŵeje adisiadisi syaŵandu ŵandanda.”"
        },
        {
            "chapter": 23,
            "verse": 84,
            "text": "Jilani: “Ana litaka ni yaili mwalakwemo yacheni nam’baga jenumanja ŵakumanyililaga?”"
        },
        {
            "chapter": 23,
            "verse": 85,
            "text": "(Pakwanga) tajile: “Ya Allah.” Jilani: “Ana ni ngankukumbuchila (kuti Jwalakwe jwana ukombosi wachilichose)?”"
        },
        {
            "chapter": 23,
            "verse": 86,
            "text": "Jilani: “Ana ni nduni M’mbuje jwa mawunde nsano nagaŵili ni M’mbuje jwa Arishi Jekulungwa (Chindanda Chaulungu)?”"
        },
        {
            "chapter": 23,
            "verse": 87,
            "text": "(Pakwanga) tajile: “Allah.” Jilani: “Ana ni ngankogopa (kuchigalagatila chinepe changaŵaga Jwalakwe)?”"
        },
        {
            "chapter": 23,
            "verse": 88,
            "text": "Jilani: “Ana ni nduni jwamuli munkono Mwakwe mwana Umwenye wachilichose, soni Jwalakwe ni jwaakugosa (indu yosope) nambo pangali champaka chigosedwe pa ilagasyo Yakwe, nam’baga jenumanja ŵakumanyililaga?”"
        },
        {
            "chapter": 23,
            "verse": 89,
            "text": "(Pakwanga) tajile: “Allah.” Jilani: “Nambi mkulojedwa chinauli?”"
        },
        {
            "chapter": 23,
            "verse": 90,
            "text": "Nambo twaichilile ni yakuona, nambo soni chisimu ŵanganyao ŵaunami"
        },
        {
            "chapter": 23,
            "verse": 91,
            "text": "Allah nganalitendela mwanache jwalijose, soni pangali nnungu jwine pamo ni Jwalakwe, ingaŵe iyyo (kuti paliji pana nnungujwine) nikuti nnungu jwalijose jungajigalaga yajugumbile (ni kwakanya achimilungu ŵane kuituma), soni ŵane mwa ŵanganyao angalinjilile kuŵa pachanya pa ŵane (pakanganilana umwenye). Allah aŵambalene nayo kusyene yaakusimba ŵanganyao"
        },
        {
            "chapter": 23,
            "verse": 92,
            "text": "Nkumanyilila yakusisika ni yakuonechela, basi Jwalakwe jutukwiche kwannope ku yaakum’bwanganya nayoyo"
        },
        {
            "chapter": 23,
            "verse": 93,
            "text": "Jilani (mmwe Muhammadi ﷺ): “Ambuje ŵangu! Naga timunosye (ilagasyo) yaakuŵa nkupedwa chilanga ŵanganyao,”"
        },
        {
            "chapter": 23,
            "verse": 94,
            "text": "“Ambuje ŵangu! Basi ngasimundenda kuŵa muŵandu ŵalupuso.”"
        },
        {
            "chapter": 23,
            "verse": 95,
            "text": "Sano Uwwe chisimu chene pa yakunnosya (ilagasyo) yaakuŵa nkupedwa chilanga ŵanganyao tuŵele ŵakombola kusyene"
        },
        {
            "chapter": 23,
            "verse": 96,
            "text": "Tyosyani yakusakala (yanteendeele) pa (kwateendela) ayila yaili yambone. Uwwe tukumanyilila chenene yaakusimbayo"
        },
        {
            "chapter": 23,
            "verse": 97,
            "text": "Soni jilani: “Ambuje ŵangu! Ngulijuya Kukwenu kumasongono ga shetani.”"
        },
        {
            "chapter": 23,
            "verse": 98,
            "text": "“Ni ngulijuya soni Kukwenu Ambuje ŵangu kuti atakwika mwambichilile.”"
        },
        {
            "chapter": 23,
            "verse": 99,
            "text": "Kwikanila ndema janti jumo jwao (mwa akuwanganya Allah ni isanamu) chili chim’bichilile chiwa jukasatiji: “Ambuje ŵangu! Mumbusyani.”"
        },
        {
            "chapter": 23,
            "verse": 100,
            "text": "“Kuti mwine une ngatende yambone pa ayila yanaailesile.” Ngwamba! Chisimu lyalakwelyo ligambile kuŵa liloŵe lyajukuŵecheta jwalakwejo, soni munyuma mwaomo mwana chisiŵililo (chakwasiŵilila kuti akaujila soni ku duniya), kwikanila lisiku lyatachiukulidwa (m’malembe)"
        },
        {
            "chapter": 23,
            "verse": 101,
            "text": "Sano pandema jalichigombedwa lipenga, basi pachiŵa pangali ulongo chilikati chao (watachitwanjilaga), nambo soni ngasawusyana (ligongo lyaipotesi nnope)"
        },
        {
            "chapter": 23,
            "verse": 102,
            "text": "Sano ŵatiukasitope n’dingo wao (wa yambone, ni kwepepala yakusakala), basi ŵanganyao ni ŵatachiŵa ŵakupunda"
        },
        {
            "chapter": 23,
            "verse": 103,
            "text": "Nambo ŵatiukajepepale n’dingo wao (wa yambone, ni kusitopa yakusakala), basi ŵanganyao ni aŵala ŵalipelelwekasyisye achimisyene, takaŵe ŵandamo mu Jahannama"
        },
        {
            "chapter": 23,
            "verse": 104,
            "text": "Moto tiukachome ngope syao soni ŵanyao mwalakwemo takaŵe chechena! (Aku sili sipotweche ngomo syao lugomo lwakwinani gunda chilikati chantwe, lwapasi gunda nchisou)"
        },
        {
            "chapter": 23,
            "verse": 105,
            "text": "(Takawusyidweje kuti): “Ana ma Ȃya Gangu nganigasoomedwaga kukwenu, basi jenumanja ni mwaliji nkugakanila?”"
        },
        {
            "chapter": 23,
            "verse": 106,
            "text": "Ŵanganyao takajile: “Ambuje ŵetu! Ungalumbana wetu watukombwele mwanti twaliji ŵandu ŵakusokonechela.”"
        },
        {
            "chapter": 23,
            "verse": 107,
            "text": "“Ambuje ŵetu! Tukoposyani kwalakwe (ku motokuno nituujile ku duniya kuti tukapanganye yambone), sano naga tukaujile soni (kupanganya yangalumbana), basi chisimu uwwe chitukaŵe ŵaalitenda lupuso.”"
        },
        {
            "chapter": 23,
            "verse": 108,
            "text": "(Allah) takajile: “Tamani mwalakwemo mwakunyosyeka, soni nkasimumbechetekasya.”"
        },
        {
            "chapter": 23,
            "verse": 109,
            "text": "“Chisimu chene lyapali likuga mwa achikapolo Ŵangu lyalyaliji nkuŵecheta kuti: ‘Ambuje ŵetu! Uwwe tukulupilile, basi tukululuchilani, ni kututendala chanasa, soni Mmwe ni Ŵambone nnope kwapunda akutenda chanasa wosope.”"
        },
        {
            "chapter": 23,
            "verse": 110,
            "text": "“(Nambo) basi jenumanja mwaliji nkwatenda chipongwe ŵanganyao mwanti mpaka ŵan’diŵesye kungumbuchila Une, soni ŵanyao jenumanja mwaliji nkwaseka.”"
        },
        {
            "chapter": 23,
            "verse": 111,
            "text": "“Chisimu Une lelo nalipile ŵanganyao (Mbepo) ligongo lyakupilila kwao; chisimu ŵanyao ni ŵali ŵakupunda.”"
        },
        {
            "chapter": 23,
            "verse": 112,
            "text": "(Allah) takajile: “Ana yaka ilingwa yamwatemi ŵanganyammwe pachilambo (cha duniya)?”"
        },
        {
            "chapter": 23,
            "verse": 113,
            "text": "Ŵanganyao takajile: “Twatemi usiku umo kapena chipande cha usiku, basi mwawusyani akuŵalanjila.”"
        },
        {
            "chapter": 23,
            "verse": 114,
            "text": "(Allah) takajile: “Nganintama jenumanja ikaŵeje panandipe, ingaŵe kuti ŵanganyammwe mwaliji nkumanyilila (ya ilagasyo ya ku Akhera, nganganimpanganya yangalumbana mukandaŵi kannono kamwatemi ku duniya).”"
        },
        {
            "chapter": 23,
            "verse": 115,
            "text": "“Ana nkuganichisya ŵanganyammwe kuti Uwwe tun’gumbile wambape (ŵangali masengo gakututendela Uwwe), soni kuti jenumanja Kukwetu ngasim’bujila?”"
        },
        {
            "chapter": 23,
            "verse": 116,
            "text": "Basi atukwiche kusyene Allah, Nchimwene Jwakuonaonape. Pangali nnungu jwine (jwakuŵajilwa kun’galagatila) ikaŵeje Jwelepejo, M’mbuje jwa Arishi Jakuchimbichika kwannope (Chindanda Chaulungu)"
        },
        {
            "chapter": 23,
            "verse": 117,
            "text": "Soni jwatam’bende pampepe ni Allah nnungu jwine, jwanganakola najo umboni (wakuŵajilwa kum’benda), basi nikuti chiŵalanjilo chakwe chili kwa M’mbujegwe. Chisimu makafili nganigaŵa gapundile"
        },
        {
            "chapter": 23,
            "verse": 118,
            "text": "Soni jilani mmwe (Muhammadi ﷺ): “Ambuje ŵangu! Kululukani soni tendani chanasa, soni Mmwe ni Ŵambone nnope kwapunda akutenda chanasa wosope.”"
        }
    ]
}