{
    "rukus": [
        {
            "chapter": 36,
            "verse": 33,
            "text": "Soni chilosyo (chachili) kwa ŵanganyao (chakulosya ukombosi wa Allah wakwajimusya ŵawe) ni litaka lyaliwe, tukasalisyusyaga, ni koposyamo songolo, basi sine mu syalakwesyo akasalyaga"
        },
        {
            "chapter": 36,
            "verse": 34,
            "text": "Ni tukasaŵikaga mwalakwemo migunda ja mitende ni mizabibu, ni tukasapitisyaga soni mwalakwemo achitutumule"
        },
        {
            "chapter": 36,
            "verse": 35,
            "text": "Kuti alyeje isogosi yakwe, kutendaga nganiyipanganyidwa ni makono gao, ana ngakutogolela"
        },
        {
            "chapter": 36,
            "verse": 36,
            "text": "Kuswejela ni Kwakwe Ajula (Allah) jwagumbile chachilume ni chachikongwe mu indu yosope, kutandila yaikumesya litaka, ni mwa achimisyene ŵakweo (ŵandu), ni mu ichindu yangakuimanyilila"
        },
        {
            "chapter": 36,
            "verse": 37,
            "text": "Soni chilosyo (chine chachili) kwa ŵanganyao (chakulosya ukombosi wa Allah) ni chilo, tukasawuwulaga mwalakwemo muusi, basi papopo ŵanganyao ni akasaŵaga m’chipi"
        },
        {
            "chapter": 36,
            "verse": 38,
            "text": "Sano lyuŵa likasajendaga mpaka pakutulalila pakwe. Walakweo ni mpango wa (Allah) Jwamachili gakupunda, Jwakumanyilila nnope"
        },
        {
            "chapter": 36,
            "verse": 39,
            "text": "Nombe nao mwesi twaupimile mauto (makumi gaŵili kwisa nsano nagatatu), mpaka ukasaujaga kuŵa mpela chikole cha tende chakalakala (chepindiche)"
        },
        {
            "chapter": 36,
            "verse": 40,
            "text": "Nganiyiŵa yakuŵajilwa lyuŵa kuwuyika mwesi, namuno chilo kuwulongolela muusi. Soni chilichose ching’ambila mwitala lyasyungulilo"
        },
        {
            "chapter": 36,
            "verse": 41,
            "text": "Soni chilosyo (chine chachili) kwa ŵanganyao (chakulosya ukombosi wa Allah) ni chanti: Uwwe twajigele achatati ŵao m’chombo chepachile (cha ndaŵi ja Nuhu)"
        },
        {
            "chapter": 36,
            "verse": 42,
            "text": "Ni twaguumbiile ŵanganyao (yombo) yakulandana mpela chalakwecho yaakukwela"
        },
        {
            "chapter": 36,
            "verse": 43,
            "text": "Sano Uwwe naga tuli tusachile mpaka twamisye, ni pangali nkwakamuchisya ŵanganyao (jwampaka apikane gumila kwao), soni ŵanganyao ngaŵa nkokoledwa"
        },
        {
            "chapter": 36,
            "verse": 44,
            "text": "Ikaŵeje kwa chanasa chakuuma Kukwetu, ni kusengwa kwa ndema jannono"
        },
        {
            "chapter": 36,
            "verse": 45,
            "text": "Sano pati iŵechetedwe kukwao yanti: “Jogopani yaili paujo penu ni yaili panyuma penu kuti ntendeledwe chanasa;” (ngakasapikana)"
        },
        {
            "chapter": 36,
            "verse": 46,
            "text": "Ni changaichilila chilosyo chilichose mu ilosyo ya M’mbuje gwao (Allah), ikaŵeje ŵanganyao akasaŵaga ŵakuitundumalila yalakweyo"
        },
        {
            "chapter": 36,
            "verse": 47,
            "text": "Soni pati iŵechetedwe kukwao yanti: “Tolani mu yampele Allah.” Aŵala ŵaakufuulu akasatiji pakwasalila (mwachipongwe) aŵala ŵaakulupilile: “Ana twalisye aŵala ŵanti Allah angasache angalisyisye (Nsyene)? Nganim’ba jenumanja ikaŵeje mu kusokonechela kwakuonechela.”"
        },
        {
            "chapter": 36,
            "verse": 48,
            "text": "Ŵanganyao ni akasatiji: “Ana chele chilanga (chakwika Kiyamachi) chiyiche chakachi nam’baga jenumanja nkuŵecheta yakuona?”"
        },
        {
            "chapter": 36,
            "verse": 49,
            "text": "Ngakwembecheya ikaŵeje n’gumilo umpepe (lipenga lyandanda) wauchakwembekanya (mwachisupuchisya) aku ali nkukangana"
        },
        {
            "chapter": 36,
            "verse": 50,
            "text": "Basi ngasakombola kuleka wasiya, namuno kumaŵasa kwao ngasaujila"
        }
    ]
}