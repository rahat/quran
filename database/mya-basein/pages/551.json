{
    "pages": [
        {
            "chapter": 60,
            "verse": 12,
            "text": "၁၂။ အို-တမန်တော်၊ ယုံကြည်သူမိန်းမတို့သည် မဖောက်မပြန်အမှုတော်ကို ထမ်းရွက်ပါမည်ဟု သစ္စာခံကြရန် သင့်ထံသို့ လာရောက်လျှင် အောက်ပါအချက်များကို ၄င်းတို့ထံမှ ပဋိညာဉ်ယူပြီးသောအခါ ၄င်းတို့အား သစ္စာခံစေလော့၊ ယူရမည့်သစ္စာစကားမှာ (၁)ကျွန်မတို့သည် အလ္လာဟ်အရှင်မြတ်နှင့် တစ်စုံတစ်ရာကို တွဲဖက်၍ ဘုရားအမှတ်မကိုးကွယ်ပါ၊ (၂)သူတပါးဥစ္စာပစ္စည်းကို ခိုးဝှက်ယူငင်ခြင်းမပြုပါ၊ (၃)မိမိလင်ယောကျာ်းမဟုတ်သူနှင့်ပြစ်မှားမှုကို မပြုမကျင့်ပါ၊ (၃)မိမိ၏ ရင်သွေးရင်သားသူငယ်များကို သတ်ဖြတ်ခြင်းမပြုပါ၊ (၅)မဟုတ်မမှန် မုသားလုပ်ကြံပြီးလျှင် အတင်းမပြောခြင်းမပြုပါ၊ (၆)တရားတော်နှင့်ညီသောတမန်တော်၏ အမိန့်ဩဝါဒကို မဖီဆန်ပါဟူသော ခြောက်တန် ပဋိညာဉ်ခံကြမှသာလျှင် ထိုဝန်ခံချက်များကို ယူ၍ ထိုမိန်းမတို့၏ အပြစ်များကို လွှတ်တော်မူရန် အလ္လာဟ်အရှင်မြတ်ထံ ဆုတောင်းလော့၊ အလ္လာဟ်အရှင်မြတ်သည် အဖန်တလဲလဲ အပြစ်လွှတ်တော်မူထသောအရှင်၊ မဟာကရုဏာတော်အရှင်ဖြစ်တော်မူ၏။"
        },
        {
            "chapter": 60,
            "verse": 13,
            "text": "၁၃။ အို-ယုံကြည်သူအပေါင်းတို့၊ အလ္လာဟ်အရှင်မြတ်သည် အကြင်အသင်းသားတို့အပေါ်၌ အမျက်တော်ရှအံ့၊ ထိုအသင်းသားတို့နှင့် ချစ်ခင်ကြင်နာစွာဆက်ဆံပေါင်းသင်းခြင်းကို သင်တို့အလျဉ်းမပြုကြလင့်၊ စင်စစ်အားဖြင့် ထိုမိစ္ဆာဒိဋ္ဌိများသည် နောင်တမလွန်ဘတွင် အကျိုးတစ်စုံတစ်ရာကိုမျှ မမျှော်လင့်နိုင်ပဲ စိတ်ပျက်ရှာရ၏၊ သူတို့၏ စိတ်ပျက်ခြင်းမှာ သချႋုင်းတွင်းရှိ သူသေတို့ပြန်မလာဟု မသူတော်တို့စိတ်ပျက်ခြင်းနှင့်တူ၏။"
        },
        {
            "chapter": 61,
            "verse": 1,
            "text": "၁။ မိုးကောင်းကင်နှင့် ကမ္ဘာမြေကြီးပေါ်တွင် ရှိရှိသမျှအရာခပ်သိမ်းတို့သည် အလ္လာဟ်အရှင်မြတ်၏ ဂုဏ်တော် ကျေးဇူးတော်ကို ချီးကျူးတသကြ၏၊ အရှင်မြတ်သည် အနန္တတန်ခိုးတော်သခင်၊ သဗ္ဗညုတရွှေဉာဏ်တော်ရှင် ဖြစ်တော်မူ၏။"
        },
        {
            "chapter": 61,
            "verse": 2,
            "text": "၂။ အို-ယုံကြည်သူအပေါင်းတို့၊ သင်တို့သည် မိမိတို့မပြုလုပ်သောအရာများကို ပြုလုပ်လေဟန်အဘယ်ကြောင့် ပြောဆိုကြသနည်း။"
        },
        {
            "chapter": 61,
            "verse": 3,
            "text": "၃။ အလ္လာဟ်အရှင်မြတ်၏ အထံတော်၌ ယင်းကဲ့သို့မပြုလုပ်ပဲလျက် ပြုလုပ်လေဟန်ပြောဆိုသောစကားရပ်များသည် အလွန်မနှစ်မြို့စက်ဆုတ်ဖွယ်ရာဖြစ်၏။"
        },
        {
            "chapter": 61,
            "verse": 4,
            "text": "၄။ အလ္လာဟ်အရှင်မြတ်သည် အရှင်၏ သာသနာတော်ရေးအတွက် အလွန်ထူထဲခိုင်ခန့်သောမြို့ရိုးတံတိုင်းကဲ့သို့ ခိုင်ခန့်မြဲမြံစွာရပ်တန့်လျက် စစ်တိုက်ခိုက်ကြသူတို့ကို အမှန်မြတ်နိုးတော်မူ၏။"
        },
        {
            "chapter": 61,
            "verse": 5,
            "text": "၅။ အို-တမန်တော်၊ တမန်တော်မူစာ၏ အကြောင်းကို သင်သတိရလော့၊ တမန်တော်မူစာသည် မိမိအမျိုးသား တို့အား ဟယ်-အချင်းတို့၊ အကျွနု်ပ်တို့သည် သင်တို့ထံ အလ္လာဟ်အရှင်မြတ် စေလွှတ်တော်မူသော တမန်တော်စင်စစ်ဖြစ်ကြောင်းကို သင်တို့တပ်အပ် သေချာသိကြလျက် သင်တို့သည် အကျွနု်ပ်ကို အဘယ်ကြောင့်နှိပ်စက် ကြသနည်း၊ ထို့ကြောင့်သူတို့သည် မိစ္ဆာလမ်းကို လိုက်သွားသောအခါ အလ္လာဟ်အရှင်မြတ်သည် သူတို့၏ စိတ်နှလုံးကို လမ်းလွဲသွားစေတော်မူ၏၊ အလ္လာဟ်အရှင်မြတ်သည် ဒုစရိုက်မှုတွင် နစ်မြုပ်သူတို့ကို လမ်းပြတော် မမူချေ။"
        }
    ]
}