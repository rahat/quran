{
    "pages": [
        {
            "chapter": 4,
            "verse": 122,
            "text": "၁၂၂။\tအကြင်သူတို့သည် ယုံကြည်လျက် သုစရိုက်ကောင်းမှုများကို ပြုကျင့်ကြ၏။ ထိုသူတို့အား ငါအသျှင်မြတ်သည် မြစ်ချောင်းအသွယ်သွယ် စီးဆင်းလျက်ရှိသော သုခဥယျာဉ်တော်များသို့ အမြဲထာဝစဉ်နေရန် ပို့ဆောင်တော်မူလိမ့်ည်။ ဤအကြောင်းသည် အလ္လာဟ်အသျှင်မြတ်၏ ဂတိဗျာဒိတ်တော်အစစ်ဖြစ်၏။ စကားပြောဆိုရာ၌ အဘယ်သူသည် အလ္လာဟ်အသျှင်မြတ်ထက် သာွန်၍ အမှန်ကို ဆိုနိုင်သနည်း။"
        },
        {
            "chapter": 4,
            "verse": 123,
            "text": "၁၂၃။\tအသျှင်မြတ်၏ ဗျာဒိတ်တော်သည် သင်တို့အကြိုက်များနှင့်သော်လည်းကောင်း၊ ရှေးကျမ်းတော် ရရှိသူတို့၏အကြိုက်များနှင့်သော်လည်းကောင်း မတိုက်ဆိုင်ပေ။ အကြင်သူသည် ဒုစရိုက်ပြစ်မှု ကျူးလွန်၏။ ထိုသူသည် မိမိပြစ်မှု၏အပြစ်ကိုသာလျှင် ခံစားရလတ္တံ့။ အသျှင်မြတ်နှင့်ဆန့်ကျင်သော ကာကွယ်သူ၊ သို့မဟုတ် ကူညီသူ၊ ထိုသူတို့၌ ရှိမည်မဟုတ်ပေ။"
        },
        {
            "chapter": 4,
            "verse": 124,
            "text": "၁၂၄။\tအကြင်သူသည် ယောကျ်ားဖြစ်စေ၊ မိန်းမဖြစ်စေ၊ ကောင်းမှုပွားများ၍ ယုံကြည်သူဖြစ်၏။ ထိုသူသည် သုခဘုံနန်းသို့ဝင်ကြရမည်။ သူတို့ကို စွန်ပလွန်စေ့ရှိ အချိုင့်ကလေးမျှလောက်ပင် မတရားပြုတော် မူမည်မဟုတ်ပေ။"
        },
        {
            "chapter": 4,
            "verse": 125,
            "text": "၁၂၅။\tအကြင်သူသည် မိမိကိုယ်ကို အလ္လာဟ်အသျှင်မြတ်အား ပုံအပ်ထား၏။ ကုသိုလ်ကောင်းမှုပြုကျင့် ၏။ ဖြောင့်မတ်မှန်ကန်သော တမန်တော်အီဗရာဟီမ်၏ထုံးတမ်းကို လိုက်နာ၏။ ထိုသူထက် အဘယ်သူသည် ဘာသာအယူဝါဒ၌ သာလွန်မှန်ကန်မည်နည်း။ အလ္လာဟ်အသျှင်မြတ်ကိုယ်တော်တိုင် တမန်တော်အီဗရာဟီမ်အား မိတ်ဆွေအဖြစ်ဖြင့် ရွေးကောက်တော်မူ၏။"
        },
        {
            "chapter": 4,
            "verse": 126,
            "text": "၁၂၆။\tအလ္လာဟ်အသျှင်မြတ်သည် မိုးကောင်းကင်နှင့် ကမ္ဘာမြေပေါ်ဝယ် ရှိရှိသမျှအပေါင်းတို့ကို သိမ်းရုံး စိုးပိုင်တော်မူ၏။ အရာခပ်သိမ်းကုန်တို့ကို ဝိုင်းဝန်းလွှမ်းမိုးတော်မူ၏။"
        },
        {
            "chapter": 4,
            "verse": 127,
            "text": "၁၂၇။\tအို-တမန်တော် ၎င်းတို့သည် သင့်အား မိန်းမမားနှင့်စပ်လျဉ်း၍ နှီးနှောတိုင်ပင်ကြ၏။ ဟောကြားလော့။ အလ္လာဟ်အသျှင်မြတ်သည် သူတို့နှင့်ပတ်သက်၍ ပညတ်ပေးတော်မူ၏။ သင်တို့အား ရွတ်ဖတ်ပြသော ကုရ်အာန်ကျမ်းတော်မြတ်၌ သင်တို့အတွက် မိဘမဲ့မိန်းမတို့နှင့် စပ်လျဉ်း၍ ပညတ်တော်ပါရှိ၏။ သင်တို့သည် သူတို့ကို ထိမ်းမြားလက်ထပ်လိုသော်လည်း သူတို့အား ပေးရမည်ဟု ပညတ်တော်မူသောအရာဝထ္ထုကို သင်တို့မပေးပေ။ ကျမ်းတော်၌ အရွယ်မရောက်သော ကလေးများနှင့်ပတ်သက်သော ပညတ်တော်လည်းပါရှိ၏။ သင်တို့အား မိဘမဲ့တို့နှင့် တရားမျှတစွာ ဆက်ဆံရန် ပညတ်တော်မူ၏။ သင်တို့ ကောင်းမှုပြုသမျှကို အလ္လာဟ်အသျှင်မြတ် မုချဧကန် သိမြင်တော်မူ၏။"
        }
    ]
}