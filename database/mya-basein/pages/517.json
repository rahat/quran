{
    "pages": [
        {
            "chapter": 49,
            "verse": 12,
            "text": "၁၂။\tအို-ယုံကြည်သူအပေါင်းတို့၊ သူတပါးအပေါ်၌ သင်္ကာမကင်းမရှိကြလင့်၊ အကြောင်းမူကား အချို့သောသင်္ကာ မကင်းမှုသည် အပြစ်ထိုက်၏၊ ထို့အပြင်သူလျှိုမလုပ်ကြလင့်၊ ''အချင်းချင်းကုံးမချောကြလင့်''၊ အတင်းစကား မပြောကြလင့်၊ သင်တို့အနက် တစ်ဦးတစ်ယောက်သည် မိမိ၏ သေသူညီအစ်ကို၏ အသားကို စားလိုသော ဆန္ဒရှိသလော၊ စားခြင်းကို ရွံရှာစက်ဆုတ်ကြ၏၊ ထိုနည်းအတူ အတင်းပြောခြင်းကိုလည်း မုန်းတီးရွံရှာကြလော့၊ သင်တို့သည် အလ္လာဟ်အရှင်မြတ်၏ ဝတ်ကို စောင့်ထိန်းကြလော့၊ အမှန်မှာ အလ္လာဟ်အရှင်မြတ်သည် အပြစ်လွှတ်တော်မူ၏၊ ကောင်းကြီးမင်္ဂလာပေးသနားတော်မူ၏။"
        },
        {
            "chapter": 49,
            "verse": 13,
            "text": "၁၃။\tအို-လူသားအပေါင်းတို့၊ ငါသည် သင်တို့ကို ယောက်ျားမိန်းမဟူ၍ ဖန်ဆင်းတော်မူ၏၊ လူအမျိုးမျိုးလူစုအမျိုးမျိုး ကိုလည်း ဖန်ဆင်းတော်မူ၏၊ ယင်းကဲ့သို့စီရင်တော်မူခြင်းသည် သင်တို့အချင်းချင်းမည်သူမည်ဝါဟု ခွဲခြားသိစေ ရန် အလို့ငှာဖြစ်၏၊ အမှန်မှာ အလ္လာဟ်အရှင်မြတ်အထံတော်၌ အကျင့်အကြံအကောင်းဆုံးသောသူသာလျှင် အမြင့်မြတ်ဆုံးသူဖြစ်၏၊ စစ်စစ်အားဖြင့် အရှင်မြတ်သည် အရာရာကို အကြွင်းမဲ့သိမြင်တော်မူ၏။"
        },
        {
            "chapter": 49,
            "verse": 14,
            "text": "၁၄။\tကျေးတောသားအာရဗ်လူမျိုးတို့က အကျွနု်တို့သည် ယုံကြည်ပါ၏ဟု ဆိုကြ၏၊ အေ-တမန်တော်မိုဟမ္မဒ်၊ ဟောပြောလော့၊ ဟယ်-အချင်းတို့၊ သင်တို့သည် မယုံကြည်ကြသေး၊ အကျွနု်ပ်တို့သည် အရှင်မြတ်၏ အမိန့် တော်ကို နာယူပါပြီဟုသာ ဆိုကြလော့၊ အကြောင်းမူကား သင်တို့၏စိတ်နှလုံးအတွင်းသို့ ယုံကြည်ခြင်းတရား မဝင်ရောက်သေးချေ၊ သင်တို့သည် အလ္လာဟ်အရှင်မြတ်နှင့် အရှင်မြတ်၏ တမန်တော်ကို နာခံကြလျှင် သင်တို့ ပြုကျင့်သမျှကုသိုလ်ကောင်းမှု၏ အကျိုးများကို အနည်းငယ်မျှပင် လျှော့ပေါ့တော်မူမည်မဟုတ်ချေ။"
        },
        {
            "chapter": 49,
            "verse": 15,
            "text": "၁၅။\tအကြင်သူတို့သည် အလ္လာဟ်အရှင်မြတ်ကိုသော်လည်းကောင်း၊ အရှင်မြတ်၏ တမန်တော်ကိုသော်လည်းကောင်း၊ ယုံကြည်ကြ၏၊ ထို့နောက်သံသယမရှိ၊ အရှင်မြတ်၏ သာသနာအရေးတော်အတွက် မိမိအသက်၊ စည်းစိမ်ဥစ္စာ အားဖြင့် အားထုတ်ကြိုးစားကြ၏၊ ထိုသူသာလျှင် ယုံကြည်သူအစစ်ဖြစ်ကြ၏၊ ဤသူများသာလျှင် သစ္စာရှိသူများ ဖြစ်ကြ၏။"
        },
        {
            "chapter": 49,
            "verse": 16,
            "text": "၁၆။\tအို-မိုဟမ္မဒ်၊ သူတို့အား ဟောပြောလော့၊ ဟယ်-အချင်းတို့၊ အထက်မိုးကောင်းကင်နှင့် အောက်မဟာပထဝီ မြေကြီးပေါ်တွင် ရှိရှိသမျှအလုံးစုံကို သိတော်မူသောဉာာဏ်တော်ရှင် အလ္လာဟ်အရှင်မြတ်အား သင်တို့သည် မိမိတို့၏ ဘာသာအယူဝါဒကို သွန်သင်ကြမည်လော၊ အရှင်မြတ်သည် အကြွင်းမဲ့သိတော်မူ၏။"
        },
        {
            "chapter": 49,
            "verse": 17,
            "text": "၁၇။\tအို-တမန်တော်၊ သူတို့သည် အရှင်မြတ်အား ကျိုးနွံနာခံပါသည်ဟု ဆိုခြင်းအားဖြင့် သင့်ကို ကျေးဇူးပြုသည်ဟုု ယူဆကြ၏၊ သင်ဟောပြောလော့၊ အချင်းတို့၊ သင်တို့သည် မိမိတို့၏ ယုံကြည်ခြင်းဖြင့် ငါ့ကို ကျေးဇူးပြုသည်ဟု ထင်မှတ်ကြသလော၊ ယင်းသို့မဟုတ်ချေ၊ သို့သော်သင်တို့သည် စိတ်အားထက်သန်လျှင် အရှင်မြတ်သည် သင်တို့ကို ယုံကြည်ခြင်းတရားသို့ ညွှန်ပြခြင်းအားဖြင့် သင်တို့အား ကောင်းကြီးမင်္ဂလာပေးတော်မူပြီ။"
        },
        {
            "chapter": 49,
            "verse": 18,
            "text": "၁၈။\tမုချဧကန် အလ္လာဟ်အရှင်မြတ်သည် ကမ္ဘာမြေတစ်ခွင် မိုးကောင်းကင်ဝယ် လျှို့ဝှက်ဖုံးအုပ်၍ ရှိနေကုန်သော အရာခပ်သိမ်းတို့ကို အကြွင်းမဲ့သိတော်မူ၏၊ အရှင်မြတ်သည် သင်တို့ပြုကျင့်သမျှအရာများကို အကြွင်းမဲ့သိမြင် တော်မူ၏။"
        }
    ]
}