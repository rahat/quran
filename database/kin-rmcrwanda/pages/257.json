{
    "pages": [
        {
            "chapter": 14,
            "verse": 11,
            "text": "Intumwa zabo zarababwiye ziti \"Twe nta kindi turi cyo usibye kuba turi abantu nka mwe, ariko Allah ahundagaza ingabire ze k’uwo ashatse mu bagaragu be. Kandi ntidushobora kubazanira ikimenyetso bidaturutse ku bushake bwa Allah. Kandi abemera bajye biringira Allah (wenyine)"
        },
        {
            "chapter": 14,
            "verse": 12,
            "text": "Ni na gute tutakwiringira Allah kandi mu by’ukuri, yaratuyoboye inzira zacu (zatumye tumumenya)? Kandi rwose tuzihanganira uko mudutoteza. Ngaho abiringira nibiringire Allah(wenyine)"
        },
        {
            "chapter": 14,
            "verse": 13,
            "text": "Nuko babandi bahakanye babwira intumwa zabo (zabatumweho) bati \"Rwose tuzabamenesha mu gihugu cyacu, keretse muyobotse imigenzo yacu (y’ibangikanyamana)\". Nuko Nyagasani wazo arazihishurira ati \"Mu by’ukuri, tuzarimbura ababangikanyamana"
        },
        {
            "chapter": 14,
            "verse": 14,
            "text": "Kandi mu by’ukuri nyuma yabo, mwe tuzabatuza mu gihugu (cyabo). Ibyo ni kuri wawundi utinya kuzahagarara imbere yanjye (ku munsi w’ibarura) akanatinya ibihano byanjye"
        },
        {
            "chapter": 14,
            "verse": 15,
            "text": "Nuko (intumwa) zitabaza (Nyagasani wazo, arazitabara), maze buri munyagitugu wese w’icyigomeke ararimbuka"
        },
        {
            "chapter": 14,
            "verse": 16,
            "text": "Imbere ye (buri munyagitugu wese) hari igihano cy’umuriro wa Jahanamu, kandi azanyweshwa amashyira"
        },
        {
            "chapter": 14,
            "verse": 17,
            "text": "Azagerageza kuyagotomera ariko ntibizamushobokera (kuko azaba atamuryoheye kandi ashyushye), kandi urupfu ruzamuturuka impande zose, ariko ntazapfa ndetse na nyuma y’ibyo, azahura n’ibihano bikaze"
        },
        {
            "chapter": 14,
            "verse": 18,
            "text": "Ibikorwa bya babandi bahakanye Nyagasani wabo, bigereranywa nk’ivu ryahushywe n’inkubi y’umuyaga ku munsi w’umuyaga ukaze. Ibyo bakoze nta na kimwe kizabagirira akamaro. Ubwo ni bwo buyobe bukabije"
        }
    ]
}