{
    "pages": [
        {
            "chapter": 67,
            "verse": 13,
            "text": "Kandi ibiganiro byanyu mwabikorera mu bwiru cyangwa mukabigaragaza, mu by’ukuri (Allah) ni Umumenyi uhebuje w’ibiri mu bituza (by’abantu)"
        },
        {
            "chapter": 67,
            "verse": 14,
            "text": "Ese Uwaremye yayoberwa (ibyo yaremye)? Kandi ni we Uworohera (ibiremwa bye), Uzi byimazeyo (buri kintu)"
        },
        {
            "chapter": 67,
            "verse": 15,
            "text": "Ni we waborohereje isi; ngaho nimutambagire mu mpande zayo (zinyuranye), ndetse murye mu mafunguro ye (Allah). Kandi iwe ni ho muzazurirwa"
        },
        {
            "chapter": 67,
            "verse": 16,
            "text": "Ese muratekanye (yemwe bahakanyi) ku buryo (mwizeye ko) uri mu Ijuru (Allah) atatigisa isi maze mukarigitamo"
        },
        {
            "chapter": 67,
            "verse": 17,
            "text": "Cyangwa se muratekanye ku buryo (mwizeye ko) uri mu Ijuru ataboherereza inkubi y’umuyaga uvanze n’amabuye (wabarimbura mwese)? Ubwo ni bwo muzamenya uko ukuburira kwanjye (kumeze)"
        },
        {
            "chapter": 67,
            "verse": 18,
            "text": "Rwose ababayeho mbere yabo (abahakanyi b’i Maka) barahinyuye. Mbega uko uburakari bwanjye bwari bumeze"
        },
        {
            "chapter": 67,
            "verse": 19,
            "text": "Ese ntibabona ibiguruka (inyoni) hejuru yabo uko biguruka birambura amababa yabyo bikanayahina? Nta wubifata (ngo bitagwa hasi) usibye (Allah) Nyirimpuhwe. Mu by’ukuri, ni Ubona bihebuje buri kintu"
        },
        {
            "chapter": 67,
            "verse": 20,
            "text": "Ahubwo se ni nde wababera ingabo (yemwe bahakanyi) ngo abatabare usibye (Allah) Nyirimpuhwe? Nyamara Abahakanyi baribeshya"
        },
        {
            "chapter": 67,
            "verse": 21,
            "text": "Cyangwa se ni nde wabaha amafunguro, (Allah) aramutse ahagaritse amafunguro ye? Ahubwo (abahakanyi) bakomeje kwinangira no kwanga (ukuri)"
        },
        {
            "chapter": 67,
            "verse": 22,
            "text": "Ese wawundi ugenda yubitse umutwe (ahuzagurika) ni we wayobotse kurusha wawundi ugenda yemye mu nzira igororotse"
        },
        {
            "chapter": 67,
            "verse": 23,
            "text": "Vuga (yewe Muhamadi) uti \"(Allah) ni we wabaremye, abaha ukumva (amatwi), amaso n’imitima (ibafasha gutekereza); ariko mushimira gake"
        },
        {
            "chapter": 67,
            "verse": 24,
            "text": "Vuga (yewe Muhamadi) uti \"Ni we wabakwirakwije ku isi, kandi iwe ni ho muzakoranyirizwa"
        },
        {
            "chapter": 67,
            "verse": 25,
            "text": "Baranavuga bati \"Ese iryo sezerano (izuka) rizaba ryari, niba koko muri abanyakuri"
        },
        {
            "chapter": 67,
            "verse": 26,
            "text": "Vuga uti \"Mu by’ukuri, ubumenyi (bw’igihe iryo zuka rizabera) buri kwa Allah, kandi njye ndi umuburizi ugaragara"
        }
    ]
}