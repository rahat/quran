{
    "pages": [
        {
            "chapter": 12,
            "verse": 23,
            "text": "Nuko umugore yari abereye mu rugo yifuza (kuryamana na we), ndetse anakinga imiryango maze aravuga ati \"Ngwino unyegere\". (Yusufu) aravuga ati \"Nikinze kuri Allah(ngo andinde ikibi)! Mu by’ukuri, we (umugabo wawe) ni databuja, yanyakiriye neza (sinshobora kumuhemukira). Rwose abahemu ntibazakiranuka"
        },
        {
            "chapter": 12,
            "verse": 24,
            "text": "Kandi rwose (umugore) yaramwifuje, ndetse na we (Yusufu) yenda kubyemera; iyo ataza kubona ibimenyetso bya Nyagasani we (yari kugwa mu cyaha). Ibyo (twabikoze)kugira ngo tumurinde ikibi n’igicumuro (ubusambanyi). Mu by’ukuri, we yari umwe mu bagaragu bacu b’imbonera"
        },
        {
            "chapter": 12,
            "verse": 25,
            "text": "Batanguranwa ku rugi (Yusufu ahunga umugore, undi na we amukurura) maze ikanzu ye ayica mu mugongo. Nuko bahurira ku muryango n’umugabo we, maze (umugore) aravuga ati \"Ni iki wakwishyura uwashatse kugirira nabi umugore wawe kitari ukumufunga cyangwa kumuha igihano kibabaza"
        },
        {
            "chapter": 12,
            "verse": 26,
            "text": "(Yusufu) aravuga ati \"(Uyu mugore) ni we wanyifuje\", nuko umuhamya wo mu muryango w'umugore atanga ubuhamya agira ati \"Niba ikanzu ye yacitse imbere, umugore araba yavuze ukuri, naho (Yusufu) araba ari umunyabinyoma"
        },
        {
            "chapter": 12,
            "verse": 27,
            "text": "Ariko niba ikanzu ye yacitse inyuma, umugore araba abeshya naho (Yusufu) avuga ukuri"
        },
        {
            "chapter": 12,
            "verse": 28,
            "text": "Maze (umugabo) abonye ikanzu ye (Yusufu) yacitse inyuma, aravuga ati \"Mu by’ukuri, (ibi ni bimwe) mu mayeri yanyu abagore! Rwose, amayeri yanyu arahambaye"
        },
        {
            "chapter": 12,
            "verse": 29,
            "text": "(Umugabo aramubwira ati) \"Yusufu! Ubyirengagize (ntubivuge). Na we (mugore) saba imbabazi z’icyaha cyawe. Mu by’ukuri, wari mu banyamakosa"
        },
        {
            "chapter": 12,
            "verse": 30,
            "text": "Nuko abagore bo mu mujyi (bumvise iyo nkuru) baravuga bati \"Umugore w'umunyacyubahiro yifuje umwana we (w’umucakara)! Rwose urukundo rwamuhumye (umutima)! Mu by’ukuri, turabona ari mu buyobe bugaragara"
        }
    ]
}