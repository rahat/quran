{
    "pages": [
        {
            "chapter": 40,
            "verse": 67,
            "text": "Ni we wabaremye abakomoye mu gitaka, hanyuma mu ntanga, hanyuma mu rusoro rw’amaraso, hanyuma abasohora muri (nyababyeyi) muri impinja, hanyuma arabakuza muba ibikwerere, hanyuma muba abasaza. No muri mwe harimo abapfa mbere, (Allah abikora gutyo) kugira ngo (mubeho kugeza) ku gihe cyagenwe, ngo wenda mwagira ubwenge"
        },
        {
            "chapter": 40,
            "verse": 68,
            "text": "Ni we utanga ubuzima akanatanga n’urupfu. Kandi iyo ategetse ko ikintu (kiba), mu by’ukuri, arakibwira ngo \"Ba!\" maze kikaba"
        },
        {
            "chapter": 40,
            "verse": 69,
            "text": "Ese ntubona babandi bajya impaka ku magambo ya Allah? Ni gute bareka ukuri (bakajya mu buyobe)"
        },
        {
            "chapter": 40,
            "verse": 70,
            "text": "Babandi bahinyuye igitabo (Qur’an) ndetse n’ibindi (bitabo) twoherereje intumwa zacu, vuba aha bazamenya (ko ibyo barimo atari ukuri)"
        },
        {
            "chapter": 40,
            "verse": 71,
            "text": "Ubwo bazazirikwa imigozi y’ibyuma n’iminyururu mu majosi bakururwa"
        },
        {
            "chapter": 40,
            "verse": 72,
            "text": "(Bagaragurwa) mu mazi yatuye, hanyuma batwikirwe mu muriro"
        },
        {
            "chapter": 40,
            "verse": 73,
            "text": "Maze babwirwe bati \"Bya (bigirwamana) biri hehe mwajyaga musenga"
        },
        {
            "chapter": 40,
            "verse": 74,
            "text": "Muretse Allah?\" Bavuge bati \"Twabibuze! Ahubwo na mbere nta n’ibyo twasengaga\". Uko ni ko Allah arekera abahakanyi mu buyobe"
        },
        {
            "chapter": 40,
            "verse": 75,
            "text": "Ibyo (bihano mubihawe) kubera ko ku isi mwajyaga mwishimira (ibangikanyamana) bitari mu kuri, ndetse no kubera ko mwajyaga mwishimira cyane (ibibi mwakoraga)"
        },
        {
            "chapter": 40,
            "verse": 76,
            "text": "Ngaho nimwinjire mu miryango y’umuriro wa Jahanamu, muzabamo ubuziraherezo. Kandi ni bwo buturo bubi bw’abibone"
        },
        {
            "chapter": 40,
            "verse": 77,
            "text": "Bityo, jya wihangana (yewe Muhamadi), mu by’ukuri, isezerano rya Allah ni ukuri. Kandi n’iyo twakwereka bimwe mu byo tubasezeranya (ukiri ku isi), cyangwa tukakuzuriza igihe cyawe (ugapfa), uko byagenda kose iwacu ni ho bazagarurwa"
        }
    ]
}