{
    "pages": [
        {
            "chapter": 27,
            "verse": 77,
            "text": "Kandi rwose yo (Qur’an) ni umuyoboro n’impuhwe ku bemeramana"
        },
        {
            "chapter": 27,
            "verse": 78,
            "text": "Mu by’ukuri, Nyagasani wawe azabakiranura akoresheje itegeko rye. Kandi we ni Nyirimbaraga zihebuje, Umumenyi uhebuje"
        },
        {
            "chapter": 27,
            "verse": 79,
            "text": "Bityo (yewe Muhamadi) jya wiringira Allah! Mu by’ukuri, wowe uri mu kuri kugaragara"
        },
        {
            "chapter": 27,
            "verse": 80,
            "text": "Mu by’ukuri, ntushobora kumvisha abapfu (ukuri), ndetse ntiwanakumvisha ibipfamatwi umuhamagaro (wawe) mu gihe bateye umugongo bagenda"
        },
        {
            "chapter": 27,
            "verse": 81,
            "text": "Kandi ntiwanashobora kuyobora impumyi (uzikura) mu buyobe bwazo, ahubwo abowumvisha ni abemera amagambo yacu, bakaba ari na bo bicisha bugufi (Abayisilamu)"
        },
        {
            "chapter": 27,
            "verse": 82,
            "text": "N’igihe ijambo (ry’ibihano) rizabasohoreraho (abahakanyi), tuzabasohorera inyamaswa mu butaka ibabwira ko abantu batajyaga bizera amagambo yacu"
        },
        {
            "chapter": 27,
            "verse": 83,
            "text": "(Unibuke) umunsi tuzakoranya muri buri muryango (umat) itsinda ry’abahakanyeamagambo yacu, maze bakerekezwa (ku rubuga rw’ibarura)"
        },
        {
            "chapter": 27,
            "verse": 84,
            "text": "Kugeza ubwo bazagera (imbere ya Allah) akavuga ati \"Ese mwahakanye amagambo yanjye, kandi mutari muyasobanukiwe (ngo mumenye niba ari ukuri cyangwa ibinyoma), cyangwa mwakoraga iki (kindi)"
        },
        {
            "chapter": 27,
            "verse": 85,
            "text": "Nuko ijambo (ry’ibihano) ribasohoreraho kubera ibibi byabo, kandi ntibazashobora kugira icyo bavuga (biregura)"
        },
        {
            "chapter": 27,
            "verse": 86,
            "text": "Ese ntibabona ko twabashyiriyeho ijoro kugira ngo bariruhukemo, n’amanywa kugira ngo mubashe kubona (bityo mushake ibibabeshaho)? Mu by’ukuri, muri ibyo harimo ibimenyetso ku bantu bemera"
        },
        {
            "chapter": 27,
            "verse": 87,
            "text": "(Unibuke) umunsi impanda izavuzwa, maze ibiri mu birere no mu isi bigakangarana, uretse uwo Allah azashaka (guhumuriza). Kandi bose bazamugana bicishije bugufi"
        },
        {
            "chapter": 27,
            "verse": 88,
            "text": "Uzanabona imisozi wibwire ko iri hamwe, nyamara izaba igenda yihuta nk’ibicu. Ibyo ni ibikorwa na Allah, we watunganyije buri kintu. Mu by’ukuri, we azi byimazeyo ibyo mukora"
        }
    ]
}