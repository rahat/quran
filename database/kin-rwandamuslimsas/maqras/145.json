{
    "maqras": [
        {
            "chapter": 25,
            "verse": 21,
            "text": "Naho ba bandi batizera kuzahura natwe, baravuze bati “Kuki tutohererezwa Abamalayika (bo kutubwira ko uri intumwa y’ukuri) cyangwa ngo tubone Nyagasani wacu?” Rwose bishyize hejuru bikabije baranarengera"
        },
        {
            "chapter": 25,
            "verse": 22,
            "text": "Umunsi bazabona Abamalayika, nta nkuru nziza (abo bamalayika bazaba bazaniye) inkozi z’ibibi kuri uwo munsi, (ahubwo) bazazibwira bati “Mukumiriwe (kwinjira mu ijuru) bidasubirwaho.”"
        },
        {
            "chapter": 25,
            "verse": 23,
            "text": "Maze twerekere ku bikorwa bakoze tubigire umukungugu utumuka"
        },
        {
            "chapter": 25,
            "verse": 24,
            "text": "Kuri uwo munsi, abo mu ijuru bazaba bafite icyicaro cyiza n’aho kuruhukira hahebuje"
        },
        {
            "chapter": 25,
            "verse": 25,
            "text": "(Unibuke) umunsi ikirere kizasatagurika (mu myenge yacyo) hagaragaramo ibicu, maze abamalayika bakamanurwa ari benshi"
        },
        {
            "chapter": 25,
            "verse": 26,
            "text": "Ubwami nyabwo kuri uwo munsi buzaba ari ubwa Nyirimpuhwe (Allah), kandi uzaba ari umunsi ukomeye ku bahakanyi"
        },
        {
            "chapter": 25,
            "verse": 27,
            "text": "(Unibuke) umunsi inkozi y’ibibi izirumagura intoki (yicuza ibyo yakoze) igira iti “Iyo nza kuba narayobotse inzira y’Intumwa (Muhamadi)!”"
        },
        {
            "chapter": 25,
            "verse": 28,
            "text": "“Mbega ibyago byanjye! Iyo nza kuba ntaragize kanaka inshuti magara!”"
        },
        {
            "chapter": 25,
            "verse": 29,
            "text": "Rwose yaranyobeje antesha gukurikira urwibutso (Qur’an), nyuma yuko rwari rwarangezeho. Kandi Shitani atererana umuntu"
        },
        {
            "chapter": 25,
            "verse": 30,
            "text": "Nuko Intumwa (Muhamadi) iravuga iti “Nyagasani wanjye! Mu by’ukuri abantu banjye bitaruye iyi Qur’an (ntibayiha agaciro.)”"
        },
        {
            "chapter": 25,
            "verse": 31,
            "text": "Uko ni na ko buri muhanuzi twamushyiriyeho abanzi bakomoka mu nkozi z’ibibi. Ariko Nyagasani wawe arahagije kuba Uyobora ndetse n’Umutabazi"
        },
        {
            "chapter": 25,
            "verse": 32,
            "text": "Na ba bandi bahakanye baravuze bati “Kuki (Muhamadi) atahishuriwe Qur’an icyarimwe ari imbumbe?” (Allah aravuga ati) “Uko (kuyihishura itatanye) ni ukugira ngo tuyikoreshe tugukomeza umutima (yewe Muhamadi). Kandi twayiguhishuriye buhoro buhoro (kugira ngo yorohere abayisoma).”"
        },
        {
            "chapter": 25,
            "verse": 33,
            "text": "Kandi nta rugero bakuzanira (rugamije guhinyura Qur’an) ngo tubure kukuzanira (igisubizo cy’) ukuri ndetse n’ibisobanuro birushijeho kuba byiza"
        },
        {
            "chapter": 25,
            "verse": 34,
            "text": "Ba bandi bazakoranyirizwa mu muriro wa Jahanamu bagenza uburanga bwabo, ni bo bazaba bari mu rwego rubi kandi barayobye inzira (y’ukuri) bikabije"
        },
        {
            "chapter": 25,
            "verse": 35,
            "text": "Kandi mu by’ukuri twahaye Musa igitabo (Tawurati), tunamugenera umuvandimwe we Haruna (Aroni) kugira ngo amufashe"
        },
        {
            "chapter": 25,
            "verse": 36,
            "text": "Nuko turababwira tuti “Nimujye ku bantu bahakanye amagambo yacu (maze bajyayo barabigisha ariko bakomeza guhakana), nuko turabarimbura bihambaye.”"
        },
        {
            "chapter": 25,
            "verse": 37,
            "text": "Ndetse n’abantu ba Nuhu (Nowa) ubwo bahinyuraga Intumwa, twabaroshye mu mazi maze tubagira isomo ku bantu. Kandi inkozi z’ibibi twaziteguriye ibihano bibabaza"
        },
        {
            "chapter": 25,
            "verse": 38,
            "text": "(Twanarimbuye) aba Adi ndetse n’aba Thamudu, n’abari baturiye iriba rya Rasi, ndetse n’ibisekuru byinshi byabayeho hagati aho"
        },
        {
            "chapter": 25,
            "verse": 39,
            "text": "Kandi buri wese (muri bo) twamuhaye ingero zihagije, maze bose (banga kwemera) tubarimbura bihambaye"
        },
        {
            "chapter": 25,
            "verse": 40,
            "text": "Kandi rwose (Ababangikanyamana b’i Maka) bajyaga banyura ku mudugudu (w’abantu ba Lutwi) wamanuriweho imvura mbi (y’amabuye). Ese ntibawubonaga (ngo bibahe isomo)? Ahubwo ntibizeraga izuka"
        },
        {
            "chapter": 25,
            "verse": 41,
            "text": "N’iyo bakubonye (yewe Muhamadi) baragukerensa (bagira bati) “Ese uyu ni we Allah yatumye ngo abe intumwa?”"
        },
        {
            "chapter": 25,
            "verse": 42,
            "text": "“Yari hafi yo kutuyobya ngo adukure ku mana zacu, iyo tutaza kwihangana ngo tuzikomereho!” Ariko igihe bazabona ibihano ni bwo bazamenya uwayobye cyane inzira (y’ukuri)"
        },
        {
            "chapter": 25,
            "verse": 43,
            "text": "Ese (yewe Muhamadi) wabonye uwafashe irari rye akarigira imana ye? Ese ni wowe uzamubera umwishingizi (wo kumugarura ku kwemera)"
        },
        {
            "chapter": 25,
            "verse": 44,
            "text": "Cyangwa utekereza ko abenshi muri bo bumva cyangwa basobanukirwa (amagambo ya Allah)? Ahubwo bameze nk’amatungo ndetse bo bayobye cyane bata inzira"
        },
        {
            "chapter": 25,
            "verse": 45,
            "text": "Ese ntubona uko Nyagasani wawe arambura igicucu? N’iyo aza kubishaka yari kukigumisha hamwe. Hanyuma izuba twarigize ikimenyetso cyacyo"
        },
        {
            "chapter": 25,
            "verse": 46,
            "text": "Maze tukagenda tukigabanya tukigarura iwacu buhoro buhoro"
        },
        {
            "chapter": 25,
            "verse": 47,
            "text": "Kandi ni We (Allah) wabagiriye ijoro kuba nk’umwambaro (ubahishira), ibitotsi abigira ikiruhuko ndetse n’amanywa ayagira igihe cyo gushakisha imibereho"
        },
        {
            "chapter": 25,
            "verse": 48,
            "text": "Ni na We wohereza imiyaga itanga icyizere, ibanziriza impuhwe ze (imvura); kandi tumanura mu kirere amazi asukuye"
        },
        {
            "chapter": 25,
            "verse": 49,
            "text": "Kugira ngo dusubize ubuzima ubutaka bwapfuye (bwakakaye), kandi tunayanywesha byinshi mu byo twaremye; (yaba) amatungo ndetse n’abantu"
        },
        {
            "chapter": 25,
            "verse": 50,
            "text": "Kandi rwose (imvura) twarayibasaranganyije kugira ngo batekereze (inema za Allah), ariko abenshi mu bantu baranze bahitamo guhakana"
        },
        {
            "chapter": 25,
            "verse": 51,
            "text": "N’iyo dushaka twari kohereza umuburizi muri buri mudugudu"
        },
        {
            "chapter": 25,
            "verse": 52,
            "text": "Bityo ntuzumvire abahakanyi, ahubwo ujye uhangana na bo (ubigisha) uyifashishije (Qur’an)"
        }
    ]
}