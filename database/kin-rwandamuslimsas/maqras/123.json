{
    "maqras": [
        {
            "chapter": 19,
            "verse": 22,
            "text": "Nuko (Mariyamu) aramutwita (Issa), maze amwitarurana kure (y’abantu)"
        },
        {
            "chapter": 19,
            "verse": 23,
            "text": "Nuko ibise bimujyana ku ruti rw’umutende, aravuga ati “Mbega ububabare! Iyo nza kuba narapfuye mbere y’ibi, nkanibagirana burundu.”"
        },
        {
            "chapter": 19,
            "verse": 24,
            "text": "Nuko yumva ijwi munsi ye rimuhamagara rigira riti “Ntugire agahinda! Rwose Nyagasani wawe yashyize isoko y’amazi munsi yawe.”"
        },
        {
            "chapter": 19,
            "verse": 25,
            "text": "Unanyeganyeze uruti rw’umutende, rurakumanurira itende nziza kandi zihishije"
        },
        {
            "chapter": 19,
            "verse": 26,
            "text": "Maze urye unanywe kandi unishime (kubera umwana). Nugira umuntu ubona, uvuge uti “Mu by’ukuri njye niyemeje guceceka kubera Imana Nyirimpuhwe, bityo uyu munsi nta muntu nza kuvugisha.”"
        },
        {
            "chapter": 19,
            "verse": 27,
            "text": "Nuko (Mariyamu) agera muri bene wabo amuteruye (uruhinja rwe), maze (bamubonye) baravuga bati “Yewe Mariyamu! Rwose wakoze amahano!”"
        },
        {
            "chapter": 19,
            "verse": 28,
            "text": "“Yewe mushiki wa Haruna! So ntiyari umuntu mubi ndetse na nyoko ntiyiyandarikaga.”"
        },
        {
            "chapter": 19,
            "verse": 29,
            "text": "Maze aramwerekana (ngo bamwibarize). Baravuga bati “Ni gute twavugana n’uruhinja rukiri mu ngobyi?”"
        },
        {
            "chapter": 19,
            "verse": 30,
            "text": "Issa (Yesu)] aravuga ati “Mu by’ukuri ndi umugaragu wa Allah. Yampaye igitabo anangira umuhanuzi.”"
        },
        {
            "chapter": 19,
            "verse": 31,
            "text": "Yanampundagajeho imigisha aho nzaba ndi hose, anantegeka gusali no gutanga amaturo igihe cyose nzaba ndiho"
        },
        {
            "chapter": 19,
            "verse": 32,
            "text": "(Yanantegetse) kumvira mama, kandi ntiyangize umwibone cyangwa ngo angire umunyabyago"
        },
        {
            "chapter": 19,
            "verse": 33,
            "text": "Amahoro nabe kuri njye umunsi navutseho, umunsi nzapfiraho ndetse n’umunsi nzazurirwaho"
        },
        {
            "chapter": 19,
            "verse": 34,
            "text": "Uwo ni we Issa (Yesu) mwene Mariyamu. Ni imvugo y’ukuri (abenshi mu bantu) bashidikanyaho"
        },
        {
            "chapter": 19,
            "verse": 35,
            "text": "Ntibikwiye ko Allah yagira umwana (nk’uko hari benshi bavuga ko amufite). Ubutagatifu ni ubwe. Iyo aciye iteka ry’ikintu, arakibwira ati “Ba, nuko kikaba!”"
        },
        {
            "chapter": 19,
            "verse": 36,
            "text": "Issa (Yesu) yaravuze ati] “Kandi mu by’ukuri Allah ni Nyagasani wanjye akaba na Nyagasani wanyu; bityo nimumugaragire (wenyine). Iyo ni yo nzira igororotse.”"
        },
        {
            "chapter": 19,
            "verse": 37,
            "text": "(Nyuma yaho) amatsinda (yo mu bahawe ibitabo) ntiyavuze rumwe (ku bya Issa). Bityo, ibihano bikaze bizaba ku bahakanyi (igihe) bazahura n’umunsi uhambaye (imperuka)"
        },
        {
            "chapter": 19,
            "verse": 38,
            "text": "Mbega ukuntu (abahakanyi) ku munsi bazaza batugana, bazaba babona bakanumva neza! Ariko uyu munsi inkozi z’ibibi ziri mu buyobe bugaragara"
        },
        {
            "chapter": 19,
            "verse": 39,
            "text": "Unababurire umunsi w’agahinda, ubwo iteka (ryo kwinjira mu ijuru cyangwa mu muriro) rizacibwa, mu gihe bo (ku isi) nta cyo bitayeho kandi batemera (Allah)"
        },
        {
            "chapter": 19,
            "verse": 40,
            "text": "Mu by’ukuri tuzazungura isi n’ibiyiriho kandi iwacu ni ho bose bazagarurwa"
        },
        {
            "chapter": 19,
            "verse": 41,
            "text": "Unababwire inkuru ya Ibrahim (Aburahamu) mu gitabo (cya Qur’an, yewe Muhamadi). Mu by’ukuri yari umuhanuzi w’umunyakuri"
        },
        {
            "chapter": 19,
            "verse": 42,
            "text": "(Ibuka) ubwo (Ibrahimu) yabwiraga se (Azara) ati “Dawe! Kuki ugaragira ibitumva, ntibibone ndetse bitanafite icyo byakumarira?”"
        },
        {
            "chapter": 19,
            "verse": 43,
            "text": "“Dawe! Mu by’ukuri njye nagezweho n’ubumenyi butigeze bugushyikira. Bityo, nkurikira nkuyobore inzira itunganye.”"
        },
        {
            "chapter": 19,
            "verse": 44,
            "text": "Dawe! Ntukagaragire Shitani kuko Shitani yigometse kuri (Allah) Nyirimpuhwe"
        },
        {
            "chapter": 19,
            "verse": 45,
            "text": "Dawe! Mu by’ukuri ndatinya ko wazagerwaho n’ibihano biturutse kwa (Allah) Nyirimpuhwe (uramutse upfiriye mu buhakanyi), maze ukaba inshuti ya Shitani (mu muriro)"
        },
        {
            "chapter": 19,
            "verse": 46,
            "text": "(Azara) aravuga ati “Yewe Ibrahimu, ese wanze (kugaragira) imana zanjye? Nutareka (gutuka imana zanjye) nzakwicisha amabuye, ndetse ndanaguciye by’iteka.”"
        },
        {
            "chapter": 19,
            "verse": 47,
            "text": "(Ibrahimu) aravuga ati “Amahoro abe kuri wowe! Nzagusabira imbabazi kwa Nyagasani wanjye. Mu by’ukuri, ni Umunyempuhwe zihebuje kuri njye.”"
        },
        {
            "chapter": 19,
            "verse": 48,
            "text": "Kandi nitandukanyije namwe ndetse n’ibyo musenga bitari Allah. Nzajya nsaba Nyagasani wanjye, kandi nizera ko Nyagasani wanjye atazanyima nimusaba"
        },
        {
            "chapter": 19,
            "verse": 49,
            "text": "Nuko amaze kwitandukanya na bo ndetse n’ibyo basengaga bitari Allah, tumuha Isihaq (Isaka) na Yaqubu (Yakobo) nk’impano, kandi buri wese twamugize umuhanuzi"
        },
        {
            "chapter": 19,
            "verse": 50,
            "text": "Twanabahundagajeho impuhwe zacu, ndetse tunabaha kuvugwa neza (mu bantu)"
        },
        {
            "chapter": 19,
            "verse": 51,
            "text": "Unababwire inkuru ya Musa mu gitabo (cya Qur’an, yewe Muhamadi). Mu by’ukuri yari intoranywa, ndetse akaba intumwa n’umuhanuzi"
        },
        {
            "chapter": 19,
            "verse": 52,
            "text": "Twanamuhamagariye mu ruhande (rwe) rw’iburyo ku musozi wa Twuri (i Sinayi), turamwiyegereza kugira ngo tuvugane na we mu ibanga"
        },
        {
            "chapter": 19,
            "verse": 53,
            "text": "Ku bw’impuhwe zacu, twamuhaye umuvandimwe we Haruna, (na we) wari umuhanuzi (ngo amufashe)"
        },
        {
            "chapter": 19,
            "verse": 54,
            "text": "Unababwire inkuru ya Isimayili (Ishimayeli) mu gitabo (cya Qur’an, yewe Muhamadi). Mu by’ukuri yubahirizaga isezerano kandi yari intumwa ndetse akaba n’umuhanuzi"
        },
        {
            "chapter": 19,
            "verse": 55,
            "text": "Yajyaga abwiriza abantu be gusali no gutanga amaturo, kandi yari yishimiwe na Nyagasani we"
        },
        {
            "chapter": 19,
            "verse": 56,
            "text": "Unababwire inkuru ya Idrissa mu gitabo (cya Qur’an, yewe Muhamadi). Mu by’ukuri yari umunyakuri akaba n’umuhanuzi"
        },
        {
            "chapter": 19,
            "verse": 57,
            "text": "Twanamuzamuye mu rwego rwo hejuru"
        },
        {
            "chapter": 19,
            "verse": 58,
            "text": "Abo ni bamwe mu bahanuzi Allah yahundagajeho ingabire ze, bakomoka ku rubyaro rwa Adamu, no ku bo twatwaye (mu bwato) hamwe na Nuhu (Nowa), no ku rubyaro rwa Ibrahimu na Isiraheli (Yakobo), no ku bo twayoboye tukanabatoranya. Iyo basomerwaga amagambo ya (Allah) Nyirimpuhwe, bacaga bugufi bakubama (kubera Allah) kandi bakarira (ku bwo kumutinya)"
        }
    ]
}