{
    "pages": [
        {
            "chapter": 18,
            "verse": 62,
            "text": "Nuko ubwo bari bamaze kuharenga, (Musa) abwira umukozi we ati “Tuzanire ifunguro ryacu ryo ku manywa, rwose twahuye n’umunaniro muri uru rugendo rwacu.”"
        },
        {
            "chapter": 18,
            "verse": 63,
            "text": "(Umukozi we) aramubwira ati “Uribuka ubwo twaruhukiraga ku rutare? Mu by’ukuri ni ho nibagiriwe (kukubwira ibya) ya fi kandi nta wundi wabinyibagije utari Shitani. Yafashe inzira y’inyanja mu buryo butangaje cyane!”"
        },
        {
            "chapter": 18,
            "verse": 64,
            "text": "(Musa) aravuga ati “Aho (byabereye) ni ho twashakaga.” Nuko basubira inyuma bagana iyo baturutse (kuri rwa rutare)"
        },
        {
            "chapter": 18,
            "verse": 65,
            "text": "Nuko bahasanga umwe mu bagaragu bacu (Al Khidri) twahundagajeho impuhwe ziduturutseho, kandi twigishije ubumenyi budukomokaho"
        },
        {
            "chapter": 18,
            "verse": 66,
            "text": "Musa aramubwira ati “Ese ngukurikire kugira ngo unyigishe bimwe mu byo wigishijwe bijyanye no kuyoboka?”"
        },
        {
            "chapter": 18,
            "verse": 67,
            "text": "(Al Khidri) aravuga ati “Mu by’ukuri ntuzigera ushobora kunyihanganira (kubera ibyo uzabona nkora)"
        },
        {
            "chapter": 18,
            "verse": 68,
            "text": "Ubundi se ni gute wakwihanganira ibyo udafitiye ubumenyi bwimbitse!”"
        },
        {
            "chapter": 18,
            "verse": 69,
            "text": "(Musa) aravuga ati “Allah nabishaka uzasanga nihangana, kandi sinzigera nigomeka ku mabwiriza yawe.”"
        },
        {
            "chapter": 18,
            "verse": 70,
            "text": "(Al Khidri) aravuga ati “Niba rero uhisemo kunkurikira, ntugire icyo umbaza kugeza igihe nza kugira icyo nkikubwiraho.”"
        },
        {
            "chapter": 18,
            "verse": 71,
            "text": "Nuko bombi baragenda. Bamaze kurira ubwato, (Al Khidiri) arabutobora. (Musa) aramubaza ati “Ese ubwo ubutoboye kugira ngo ababurimo barohame? Rwose ukoze ikintu kibi cyane.”"
        },
        {
            "chapter": 18,
            "verse": 72,
            "text": "(Al Khidiri) aramusubiza ati “Sinakubwiye ko utazashobora kunyihanganira!”"
        },
        {
            "chapter": 18,
            "verse": 73,
            "text": "(Musa) aramubwira ati “Ntumpore ibyo nibagiwe, kandi ntunanize ngo ungore mu rugendo turimo.”"
        },
        {
            "chapter": 18,
            "verse": 74,
            "text": "Nuko bombi bakomeza urugendo kugeza ubwo bahuye n’umwana, maze (Al Khidiri) aramwica. (Musa) aramubwira ati “Wishe umuntu w’inzirakarengane utamuhoye ko hari uwo yishe! Rwose ukoze amahano!”"
        }
    ]
}