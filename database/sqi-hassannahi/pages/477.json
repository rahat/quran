{
    "pages": [
        {
            "chapter": 41,
            "verse": 1,
            "text": "Hâ, Mîm"
        },
        {
            "chapter": 41,
            "verse": 2,
            "text": "Kjo është Shpallje prej të Gjithëmëshirshmit, Mëshirëplotit"
        },
        {
            "chapter": 41,
            "verse": 3,
            "text": "Ky është një Libër, vargjet e të cilit janë shtjelluar qartë, një Kuran në gjuhën arabe, për njerëzit me dije"
        },
        {
            "chapter": 41,
            "verse": 4,
            "text": "Ai sjell lajme të mira dhe paralajmërime, por shumica e njerëzve ia kthejnë shpinën dhe largohen pa e dëgjuar"
        },
        {
            "chapter": 41,
            "verse": 5,
            "text": "Ata thonë: “Ajo për të cilën ti na thërret, nuk i arrin zemrat tona, sepse ato janë të mbrojtura mirë. Veshët tanë janë të shurdhër e midis nesh e teje ka perde. Prandaj ti vepro si të duash, se edhe ne kështu do të veprojmë”"
        },
        {
            "chapter": 41,
            "verse": 6,
            "text": "Thuaj (o Muhamed!): “Në të vërtetë, unë jam vetëm një njeri si ju. Mua më është shpallur që Zoti juaj është një Zot i Vetëm, andaj ecni në rrugën e drejtë që të çon tek Ai dhe kërkoni falje prej Tij! Mjerë ata të cilët i shoqërojnë Atij zota të tjerë"
        },
        {
            "chapter": 41,
            "verse": 7,
            "text": "e të cilët nuk japin zekatin dhe nuk besojnë në jetën tjetër"
        },
        {
            "chapter": 41,
            "verse": 8,
            "text": "Ndërsa ata që besojnë dhe bëjnë vepra të mira, sigurisht që do të kenë shpërblim të pandërprerë.”"
        },
        {
            "chapter": 41,
            "verse": 9,
            "text": "Thuaj: “Vallë, a me të vërtetë ju e mohoni Atë, i cili e ka krijuar Tokën në dy ditë dhe sajoni zota të barabartë me Atë?!” Ai është Zoti i botëve"
        },
        {
            "chapter": 41,
            "verse": 10,
            "text": "Ai krijoi në Tokë male të palëvizshme që ngrihen lart, e bekoi atë dhe përcaktoi në të furnizimin (për banorët) e saj me masë për katër ditë; ky është shpjegimi për të gjithë ata që pyesin"
        },
        {
            "chapter": 41,
            "verse": 11,
            "text": "Pastaj Ai iu kthye qiellit, që ishte në gjendje mjegullie e i tha atij dhe Tokës: “Ejani të dy me hir a me pahir!”. Ata u përgjigjën: “Erdhëm me gjithë dëshirë e të bindur!”"
        }
    ]
}