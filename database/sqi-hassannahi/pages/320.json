{
    "pages": [
        {
            "chapter": 20,
            "verse": 114,
            "text": "I Lartësuar qoftë Allahu, Sunduesi i Vërtetë! Mos nxito për ta lexuar Kuranin para se të përfundojë shpallja e tij dhe thuaj: “O Zoti im, shtoma dijeninë!”"
        },
        {
            "chapter": 20,
            "verse": 115,
            "text": "Ne bëmë besëlidhje edhe me Ademin më parë, por ai harroi, sepse nuk ishte i vendosur"
        },
        {
            "chapter": 20,
            "verse": 116,
            "text": "Kur u thamë engjëjve: “Përuluni në sexhde para Ademit”, të gjithë u përulën, përveç Iblisit, i cili nuk pranoi"
        },
        {
            "chapter": 20,
            "verse": 117,
            "text": "Pastaj thamë: “O Adem, me të vërtetë që ky është armiku yt dhe i gruas sate, prandaj mos e lini t’ju nxjerrë kurrsesi nga Xheneti, se pastaj do të vuani në mjerim"
        },
        {
            "chapter": 20,
            "verse": 118,
            "text": "Këtu nuk do të mbetesh kurrë as i uritur e as i zhveshur"
        },
        {
            "chapter": 20,
            "verse": 119,
            "text": "dhe nuk do të kesh as etje, as vapë.”"
        },
        {
            "chapter": 20,
            "verse": 120,
            "text": "Por djalli e cyti: “O Adem, a do të të tregoj pemën e përjetësisë dhe të një mbretërimi që nuk zhduket?”"
        },
        {
            "chapter": 20,
            "verse": 121,
            "text": "Kështu, ata të dy, (Ademi dhe Havaja), hëngrën nga ajo pemë e u ndërgjegjësuan për lakuriqësinë e tyre, prandaj nisën të mbulohen me gjethet e Xhenetit. Ademi nuk e zbatoi urdhrin e Zotit të vet, kështu që devijoi (nga rruga e drejtë)"
        },
        {
            "chapter": 20,
            "verse": 122,
            "text": "Pastaj, Zoti i tij e zgjodhi atë, ia pranoi pendimin, e udhëzoi"
        },
        {
            "chapter": 20,
            "verse": 123,
            "text": "dhe tha: “Zbritni prej Xhenetit që të dy (Ademi dhe djalli)! Do të jeni armiq të njëri-tjetrit. Kur t’ju vijë udhëzim nga ana Ime, kush do ta pasojë udhëzimin Tim, as nuk do të humbë, as nuk do të bjerë në mjerim"
        },
        {
            "chapter": 20,
            "verse": 124,
            "text": "Kushdo që i kthen shpinën Këshillës Sime, do të ketë jetë të mjeruar dhe Ne, në Ditën e Kiametit, do ta ringjallim të verbër"
        },
        {
            "chapter": 20,
            "verse": 125,
            "text": "Ai do të thotë: “O Zoti im, përse më ringjalle të verbër, kur unë kisha shikuar më parë?”"
        }
    ]
}