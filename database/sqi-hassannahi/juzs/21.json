{
    "juzs": [
        {
            "chapter": 29,
            "verse": 46,
            "text": "Diskutoni me ithtarët e Librit vetëm me mënyrën më të mirë, por jo me keqbërësit e tjerë. Dhe thoni: “Ne besojmë në atë që na është zbritur neve dhe në atë që ju është zbritur juve. Zoti ynë dhe Zoti juaj është një - dhe ne Atij i nënshtrohemi si myslimanë”"
        },
        {
            "chapter": 29,
            "verse": 47,
            "text": "Kështu, Ne të kemi shpallur ty (Muhamed) Librin (Kuranin). Ata që u kemi dhënë Shkrimet, e besojnë atë. Por ka edhe nga ata (mekas) që e besojnë atë. Shpalljet Tona i mohojnë vetëm jobesimtarët"
        },
        {
            "chapter": 29,
            "verse": 48,
            "text": "Para këtij[247], ti (Muhamed) nuk kishe lexuar kurrfarë libri e as që kishe shkruar gjë me dorën tënde; përndryshe, ndjekësit e së pavërtetës do të dyshonin.[248] edhe sot pjesa më e painformuar dhe dashakeqe e orientalistëve perëndimorë pohon se Muhamedi (a.s.) nuk ka bërë gjë tjetër veçse ia ka adoptuar kulturës arabe revelatat hyjnore të mëparshme. Ky është mjerimi i paditurisë dhe i mosbesimit"
        },
        {
            "chapter": 29,
            "verse": 49,
            "text": "Përkundrazi! Ai (Kurani) është shpallje e qartë në zemrat e atyre, të cilëve u është dhënë dija. Shpalljet Tona i mohojnë vetëm keqbërësit"
        },
        {
            "chapter": 29,
            "verse": 50,
            "text": "Ata thonë: “Përse nuk i janë zbritur (Muhamedit) mrekulli nga Zoti i tij?” Thuaj (o Muhamed): “Mrekullitë janë vetëm tek Allahu; unë jam vetëm një paralajmërues i qartë”"
        },
        {
            "chapter": 29,
            "verse": 51,
            "text": "Vallë, a nuk u mjafton atyre që Ne të kemi shpallur ty Librin që u lexohet atyre? Me të vërtetë që në të ka mëshirë dhe këshillë për njerëzit që besojnë"
        },
        {
            "chapter": 29,
            "verse": 52,
            "text": "Thuaj: “Allahu mjafton si dëshmitar midis meje dhe jush. Ai di çfarë ka në qiej dhe në Tokë.” Ata që besojnë në trillime dhe nuk besojnë në Allahun, pikërisht ata janë të humburit"
        },
        {
            "chapter": 29,
            "verse": 53,
            "text": "Ata kërkojnë prej teje shpejtimin e dënimit. Sikur të mos ishte afati i caktuar, atyre do t’u kishte ardhur dënimi. Me siguri që atyre do t’u vijë papritmas e pa vënë re"
        },
        {
            "chapter": 29,
            "verse": 54,
            "text": "Ata kërkojnë prej teje shpejtimin e dënimit, por, në të vërtetë, Xhehenemi do t’i përfshijë të gjithë mohuesit"
        },
        {
            "chapter": 29,
            "verse": 55,
            "text": "Ditën, kur do t’i kaplojë dënimi prej së larti dhe prej së poshtmi (engjëlli i ngarkuar me ndëshkimin e fajtorëve), do t’u thotë: “Shijoni dënimin për atë që keni bërë!”"
        },
        {
            "chapter": 29,
            "verse": 56,
            "text": "O robërit e Mi, që keni besuar! Toka Ime është vërtet e gjerë, andaj më adhuroni vetëm Mua"
        },
        {
            "chapter": 29,
            "verse": 57,
            "text": "Çdo shpirt do ta shijojë vdekjen dhe pastaj të gjithë do të ktheheni tek Ne"
        },
        {
            "chapter": 29,
            "verse": 58,
            "text": "Ata që besojnë dhe bëjnë vepra të mira, Ne do t’i vendosim në pallatet e Xhenetit, ku rrjedhin lumenj; aty do të qëndrojnë përgjithmonë. Sa i bukur është shpërblimi i atyre që punojnë mirë"
        },
        {
            "chapter": 29,
            "verse": 59,
            "text": "e të cilët kanë duruar dhe janë mbështetur te Zoti i tyre"
        },
        {
            "chapter": 29,
            "verse": 60,
            "text": "Sa krijesa ka që nuk e mbajnë dot veten me ushqim! Allahu u jep atyre dhe juve! Ai dëgjon dhe di gjithçka"
        },
        {
            "chapter": 29,
            "verse": 61,
            "text": "Nëse ti (Muhamed) i pyet ata[249] se kush i ka krijuar qiejt dhe Tokën dhe kush i ka nënshtruar (të rrotullohen) Diellin e Hënën, - me siguri që ata do të të thonë “Allahu!” Atëherë, si po largohen (nga rruga e drejtë)"
        },
        {
            "chapter": 29,
            "verse": 62,
            "text": "Allahu, ia zgjeron furnizimin kujt të dojë nga robërit e Tij, e dikujt ia zvogëlon. Allahu është vërtet i Dijshëm për çdo gjë"
        },
        {
            "chapter": 29,
            "verse": 63,
            "text": "Nëse ti i pyet ata se kush e zbret ujin nga qielli dhe nëpërmjet tij e gjallëron tokën pas vdekjes së saj, - me siguri që ata do të të thonë “Allahu!” Thuaj: “Qoftë lëvduar Allahu!” Por, shumica e tyre nuk mendojnë"
        },
        {
            "chapter": 29,
            "verse": 64,
            "text": "Jeta e kësaj bote, nuk është gjë tjetër, veçse argëtim dhe lojë. Ndërsa jeta e botës tjetër, pikërisht ajo është jeta e vërtetë. Veç sikur ta dinin"
        },
        {
            "chapter": 29,
            "verse": 65,
            "text": "Kur hipin në anije, ata i luten Allahut me devotshmëri të sinqertë, por kur Ai i sjell në tokë shëndoshë e mirë, menjëherë ata i veshin Atij ortakë (në adhurim)"
        },
        {
            "chapter": 29,
            "verse": 66,
            "text": "për të mohuar atë që u kemi dhënë Ne dhe për t’u kënaqur.[250] Por shpejt do ta marrin vesh"
        },
        {
            "chapter": 29,
            "verse": 67,
            "text": "Vallë, a nuk e shohin ata se si Ne u kemi dhënë atyre një vend të shenjtë e të sigurt (Mekën), ndërkohë që njerëzit rreth tij po grabiten? A mos vallë ata besojnë në gjëra të kota, ndërsa dhuntitë e Allahut i mohojnë"
        },
        {
            "chapter": 29,
            "verse": 68,
            "text": "Kush është keqbërës më i madh se ai që trillon gënjeshtra kundër Allahut ose mohon të vërtetën që i ka ardhur?! Vallë, a nuk është Xhehenemi vend për jobesimtarët"
        },
        {
            "chapter": 29,
            "verse": 69,
            "text": "Ata që luftojnë për çështjen Tonë, sigurisht, Ne do t’i udhëzojmë drejt udhëve Tona. Vërtet, Allahu është me punëmirët"
        },
        {
            "chapter": 30,
            "verse": 1,
            "text": "Elif, Lâm, Mîm"
        },
        {
            "chapter": 30,
            "verse": 2,
            "text": "U mundën bizantinët"
        },
        {
            "chapter": 30,
            "verse": 3,
            "text": "në afërsi të tokës (arabe), por pas thyerjes së tyre, me siguri do të fitojnë"
        },
        {
            "chapter": 30,
            "verse": 4,
            "text": "brenda disa vjetëve. Me të vërtetë, është vendimi i Allahut, si për të parën dhe për të dytën. Dhe, atë ditë, do të gëzohen besimtarët"
        },
        {
            "chapter": 30,
            "verse": 5,
            "text": "për ndihmën e Allahut; Ai ndihmon kë të dojë dhe është i Plotfuqishëm e Mëshirëplotë"
        },
        {
            "chapter": 30,
            "verse": 6,
            "text": "(Ky është) premtimi i Allahut, e Allahu nuk e thyen premtimin e vet, por shumica e njerëzve nuk e dinë"
        },
        {
            "chapter": 30,
            "verse": 7,
            "text": "Ata dinë vetëm anën e dukshme të kësaj jete, ndërsa për jetën tjetër janë të pakujdesshëm"
        },
        {
            "chapter": 30,
            "verse": 8,
            "text": "Vallë, a nuk mendojnë ata në vetvete? Allahu ka krijuar qiejt dhe Tokën dhe ato që gjenden në mes tyre - vetëm me qëllim dhe afat të caktuar. E, me të vërtetë, shumica e njerëzve nuk besojnë në takimin me Zotin e tyre"
        },
        {
            "chapter": 30,
            "verse": 9,
            "text": "Vallë, a nuk udhëtojnë nëpër botë e të shohin se si kanë përfunduar popujt e mëparshëm? Ata kanë qenë më të fortë se këta dhe tokën e kanë shfrytëzuar dhe punuar më mirë se sa e punojnë këta, e të dërguarit e tyre u kanë sjellë prova të qarta. Nuk ishte Allahu që u bëri atyre padrejtësi, por ata i bënë vetvetes padrejtësi"
        },
        {
            "chapter": 30,
            "verse": 10,
            "text": "Pastaj përfundimi i atyre që punuan keq, ka qenë e keqja e madhe (Xhehenemi), ngase i mohonin shpalljet e Allahut dhe talleshin me to"
        },
        {
            "chapter": 30,
            "verse": 11,
            "text": "Allahu e fillon krijimin e pastaj e përsërit dhe pastaj tek Ai do të ktheheni"
        },
        {
            "chapter": 30,
            "verse": 12,
            "text": "E, atë ditë kur të arrijë Ora, gjynahqarët do të mbesin pa gojë, shpresëkëputur"
        },
        {
            "chapter": 30,
            "verse": 13,
            "text": "Ata nuk do të kenë ndërmjetës nga idhujt e vet dhe do t’i mohojnë idhujt e tyre"
        },
        {
            "chapter": 30,
            "verse": 14,
            "text": "E, atë ditë kur të arrijë Ora, ata (besimtarët dhe jobesimtarët) do të ndahen"
        },
        {
            "chapter": 30,
            "verse": 15,
            "text": "Ata që kanë besuar dhe kanë bërë vepra të mira, do të gëzojnë në kopshtin e Xhenetit"
        },
        {
            "chapter": 30,
            "verse": 16,
            "text": "kurse ata që kanë mohuar dhe kanë përgënjeshtruar shenjat Tona dhe takimin në jetën tjetër, do të hidhen në zjarr"
        },
        {
            "chapter": 30,
            "verse": 17,
            "text": "Prandaj lavdërojeni Allahun, kur bie muzgu dhe, kur gdhin drita"
        },
        {
            "chapter": 30,
            "verse": 18,
            "text": "Për Atë është falënderimi në qiej dhe në Tokë, në mbrëmje dhe në mesditë"
        },
        {
            "chapter": 30,
            "verse": 19,
            "text": "Ai krijon të gjallën prej së vdekurës, krijon të vdekurën prej së gjallës dhe e gjallëron tokën pas shkretimit të saj. Në të njëjtën mënyrë do të ktheheni edhe ju në jetë"
        },
        {
            "chapter": 30,
            "verse": 20,
            "text": "Një prej shenjave të Tij është që Ai ju krijoi prej dheut, pastaj ja, tashmë ju jeni njerëz të shpërndarë në të gjitha anët"
        },
        {
            "chapter": 30,
            "verse": 21,
            "text": "Dhe një prej shenjave të Tij është që prej jush krijoi për ju bashkëshortet tuaja, që të qetësoheni pranë tyre, duke vënë ndërmjet jush dashuri dhe mëshirë. Me të vërtetë, në këtë ka shenja, për njerëzit që mendojnë"
        },
        {
            "chapter": 30,
            "verse": 22,
            "text": "Ndërmjet shenjave të Tij janë krijimi i qiejve e i Tokës dhe shumëllojshmëria e gjuhëve dhe e ngjyrave (racave) tuaja. Pa dyshim, në këtë ka shenja për ata që dinë"
        },
        {
            "chapter": 30,
            "verse": 23,
            "text": "Të tjera shenja të Tij janë gjumi juaj natën e ditën dhe kërkesa e juaj nga dhuntitë e Tij. Vërtet, në këtë ka shenja për njerëzit që dëgjojnë"
        },
        {
            "chapter": 30,
            "verse": 24,
            "text": "Gjithashtu, prej shenjave të Tij janë paraqitja e vetëtimës si frikë e shpresë dhe dërgimi i shiut prej qiellit, që nëpërmjet tij të gjallërohet toka pas shkretimit të saj. Sigurisht, në këtë ka shenja për njerëzit që mendojnë"
        },
        {
            "chapter": 30,
            "verse": 25,
            "text": "Dhe një prej shenjave të Tij është që qiejt dhe Toka qëndrojnë sipas urdhrit të Tij, pastaj kur t’ju thërrasë Ai, me një të thirrur, ju përnjëherë do të dilni nga toka (të ringjallur)"
        },
        {
            "chapter": 30,
            "verse": 26,
            "text": "Atij i përket gjithçka që gjendet në qiej dhe në Tokë. Gjithçka i përulet Atij"
        },
        {
            "chapter": 30,
            "verse": 27,
            "text": "Ai e zë fill krijimin dhe Ai e përsërit atë e për Atë kjo është edhe më e lehtë. Atij i përket shembulli më i lartë në qiej dhe në Tokë. Ai është i Plotfuqishmi dhe i Urti"
        },
        {
            "chapter": 30,
            "verse": 28,
            "text": "Ai ju ka sjellë një shembull nga vetë jeta juaj: A janë skllevërit tuaj pjesëtarë të barabartë me ju në pasurinë, që Ne ju kemi dhënë juve dhe, a u frikësoheni atyre ashtu, siç i frikësoheni njëri tjetrit? Ja, kështu Ne ua shpjegojmë shenjat Tona njerëzve që mendojnë"
        },
        {
            "chapter": 30,
            "verse": 29,
            "text": "Por, keqbërësit, nga padituria ndjekin qejfet e veta. Atëherë, kush do ta udhëzojë atë që e ka lënë të humbur Allahu? Për njerëz të tillë nuk ka kurrfarë ndihmësi"
        },
        {
            "chapter": 30,
            "verse": 30,
            "text": "Drejtohu me përkushtim në fenë e pastër monoteiste, natyrën fillestare, në të cilën Allahu i ka krijuar njerëzit. S’ka ndryshim të krijimit të Allahut. Kjo është feja e drejtë, por shumica e njerëzve nuk e dinë"
        },
        {
            "chapter": 30,
            "verse": 31,
            "text": "Drejtojuni Atij me pendesë, frikësojuni Atij dhe falni namazin e mos u bëni si ata, që i shoqërojnë Atij diçka tjetër (në adhurim)"
        },
        {
            "chapter": 30,
            "verse": 32,
            "text": "si ata, që fenë e vet e kanë përçarë dhe janë ndarë në grupe, e ku çdo grup është i kënaqur me atë që ka"
        },
        {
            "chapter": 30,
            "verse": 33,
            "text": "Kur njerëzit i godet ndonjë e keqe, ata i luten Zotit të vet, duke iu kthyer me pendesë, e pastaj, kur Ai u jep të shijojnë mëshirën e Tij, atëherë një pjesë e tyre i shoqërojnë Zotit të vet diçka tjetër (në adhurim)"
        },
        {
            "chapter": 30,
            "verse": 34,
            "text": "për ta mohuar atë që u kemi dhënë Ne. Le të kënaqen, sepse së shpejti do ta marrin vesh"
        },
        {
            "chapter": 30,
            "verse": 35,
            "text": "A mos vallë Ne u kemi dërguar atyre shpallje, që u flet për idhujt që m’i shoqëronin Mua (në adhurim)"
        },
        {
            "chapter": 30,
            "verse": 36,
            "text": "Kur Ne u japim njerëzve ta shijojnë dhuntinë, ata gëzohen me të e, kur i godet fatkeqësia për atë që kanë bërë me duart e tyre, atëherë e humbin shpresën"
        },
        {
            "chapter": 30,
            "verse": 37,
            "text": "Vallë, a nuk dinë ata se Allahu ia zgjeron furnizimin dhe ia ngushton kujt të dojë?! Me të vërtetë, këtu ka një shenjë për njerëzit që besojnë"
        },
        {
            "chapter": 30,
            "verse": 38,
            "text": "Jepja të drejtën e tij të afërmit, edhe të varfrit, edhe udhëtarit! Kjo është më e mirë për ata që e duan kënaqësinë e Allahut. Pikërisht ata do të jenë të fituarit"
        },
        {
            "chapter": 30,
            "verse": 39,
            "text": "Ato që i jepni dhuratë për t’jua shtuar (pasurinë tuaj) përmes pasurisë së njerëzve të tjerë (duke jua kthyer dhuratën me një më të mirë), nuk do të shtohen tek Allahu (s’do të ketë shpërblim), kurse kur të jepni si bamirësi, për të arritur kënaqësinë e Allahut, do t’ju shumëfishohen (të mirat)"
        },
        {
            "chapter": 30,
            "verse": 40,
            "text": "Allahu është Ai që ju ka krijuar e ju ka dhënë ushqim; pastaj ju sjell vdekjen e pastaj ju ringjall. A ka ndonjë nga idhujt tuaj që bën diçka të tillë? Ai qoftë i lavdëruar dhe i lartësuar mbi gjithçka, që ia shoqërojnë Atij (në adhurim)"
        },
        {
            "chapter": 30,
            "verse": 41,
            "text": "Shkatërrimi në tokë dhe në det është shfaqur si pasojë e punëve të këqija të njerëzve, kështu që (Allahu) do t’i bëjë “të shijojnë” pjesë nga ajo që kanë punuar, me qëllim që ata të kthehen (në përmirësim)"
        },
        {
            "chapter": 30,
            "verse": 42,
            "text": "Thuaj (o Muhamed): “Udhëtoni nëpër botë e shikoni si ka qenë përfundimi i atyre para jush”. Shumica e tyre kanë qenë idhujtarë"
        },
        {
            "chapter": 30,
            "verse": 43,
            "text": "Drejtohu ti me përkushtim në fenë e drejtë, para se të vijë prej Allahut Dita, e cila nuk mund të shtyhet. Atë ditë, njerëzit do të ndahen"
        },
        {
            "chapter": 30,
            "verse": 44,
            "text": "ata që nuk kanë besuar, do të mbajnë pasojat e mohimit, kurse ata që kanë bërë vepra të mira, i kanë përgatitur vetes (të mira)"
        },
        {
            "chapter": 30,
            "verse": 45,
            "text": "Ata që kanë besuar dhe kanë bërë vepra të mira, Allahu do t’i shpërblejë nga dhuntitë e Veta. Në të vërtetë, Ai nuk i do mohuesit"
        },
        {
            "chapter": 30,
            "verse": 46,
            "text": "Dhe, një prej shenjave të Tij, është dërgimi i erërave mbartëse të lajmeve të mira (shiut), që t’ju bëjë të shijoni nga mëshira e Tij, që anija të lundrojë me urdhrin e Tij, që të kërkoni nga dhuntia e Tij dhe që të jeni mirënjohës"
        },
        {
            "chapter": 30,
            "verse": 47,
            "text": "Pa dyshim, Ne kemi nisur të dërguar para teje te popujt e tyre. Ata u paraqitën me prova të qarta, por popujt i mohuan, prandaj Ne i ndëshkuam keqbërësit. Është detyra Jonë që t’i ndihmojmë besimtarët"
        },
        {
            "chapter": 30,
            "verse": 48,
            "text": "Allahu është ai që i dërgon erërat, që ato t’i lëvizin retë, pastaj i shpërndan ato nëpër qiell si të dojë dhe i copëton ato pjesë-pjesë, e ti sheh shiun, si bie prej tyre. Kur ua çon kujt të dojë nga robërit e Vet, atëherë ata gëzohen përnjëherësh"
        },
        {
            "chapter": 30,
            "verse": 49,
            "text": "edhe pse, me të vërtetë, para se t’u vinte shiu, ishin të dëshpëruar"
        },
        {
            "chapter": 30,
            "verse": 50,
            "text": "Andaj, shikoji gjurmët e mëshirës së Allahut, si e gjallëron tokën pas shkretimit të saj. Vërtet, Ai do t’i ringjallë edhe të vdekurit, se Ai është i Fuqishëm për çdo gjë"
        },
        {
            "chapter": 30,
            "verse": 51,
            "text": "Edhe sikur Ne të dërgonim furtunë, e jobesimtarët të shihnin që çdo gjë të zverdhej, edhe pas kësaj ata do të mbeteshin mohues të dhuntive"
        },
        {
            "chapter": 30,
            "verse": 52,
            "text": "Me të vërtetë, ti (Muhamed) nuk mund të bësh që “i vdekuri” apo “i shurdhri” të dëgjojnë thirrjen, kur ata ta kthejnë shpinën duke u larguar"
        },
        {
            "chapter": 30,
            "verse": 53,
            "text": "Ti nuk mund ta udhëzosh të verbrin të dalë nga humbja e tij! Ti mund të bësh që të dëgjojnë vetëm ata që besojnë në shpalljet Tona. Ata janë myslimanë të vërtetë"
        },
        {
            "chapter": 30,
            "verse": 54,
            "text": "Allahu është ai që ju ka krijuar ju të dobët, pastaj, pas dobësisë, ju ka bërë të fuqishëm e, pas fuqisë, ju bën të dobët dhe të thinjur. Ai krijon çfarë të dojë; Ai është i Gjithëdijshëm dhe i Fuqishëm për çdo gjë"
        },
        {
            "chapter": 30,
            "verse": 55,
            "text": "Ditën, kur të vijë Ora (e Kiametit), keqbërësit do të betohen se kanë qëndruar (në tokë) veçse për një kohë të shkurtër. Kështu ata shmangen nga e Vërteta"
        },
        {
            "chapter": 30,
            "verse": 56,
            "text": "Ata, të cilëve u është dhënë dituria dhe besimi, do të thonë: “Ju, me të vërtetë, keni qëndruar aq sa ju ka caktuar Allahu në Libër - deri në Ditën e ringjalljes, - e ja kjo është Dita e ringjalljes, por ju nuk e keni ditur”"
        },
        {
            "chapter": 30,
            "verse": 57,
            "text": "Atë Ditë, atyre që kanë bërë padrejtësi, nuk do t’u bëjë dobi shfajësimi, as nuk do t’u lejohet që të kërkojnë falje"
        },
        {
            "chapter": 30,
            "verse": 58,
            "text": "Pa dyshim, në këtë Kuran, Ne u kemi sjellë njerëzve gjithfarë shembujsh. Por, sikur ti (Muhamed) t’u sjellësh atyre çfarëdo mrekullie, jobesimtarët me siguri, do të thonë: “Ju jeni vetëm shpifës”"
        },
        {
            "chapter": 30,
            "verse": 59,
            "text": "Ja, kështu, Allahu ua vulos zemrat atyre që nuk dinë"
        },
        {
            "chapter": 30,
            "verse": 60,
            "text": "Duro (o Muhamed), se, me siguri, premtimi i Allahut është i vërtetë dhe s’ke pse të humbasësh durimin kurrsesi nga ata që nuk besojnë"
        },
        {
            "chapter": 31,
            "verse": 1,
            "text": "Elif, Lâm, Mîm"
        },
        {
            "chapter": 31,
            "verse": 2,
            "text": "Këto janë vargje të Librit plot Urtësi"
        },
        {
            "chapter": 31,
            "verse": 3,
            "text": "udhërrëfyes dhe mëshirë për punëmirët"
        },
        {
            "chapter": 31,
            "verse": 4,
            "text": "që kryejnë namazin, japin zekatin dhe besojnë bindshëm në jetën tjetër"
        },
        {
            "chapter": 31,
            "verse": 5,
            "text": "Këta janë udhëzuar nga Zoti i tyre dhe vetëm këta janë të shpëtuar"
        },
        {
            "chapter": 31,
            "verse": 6,
            "text": "Ka disa njerëz që sajojnë tregime të kota, për të shmangur (të tjerët) nga rruga e Allahut me paditurinë e tyre e për t’u tallur me të. Njerëz të tillë i pret dënimi poshtërues"
        },
        {
            "chapter": 31,
            "verse": 7,
            "text": "Kur ndonjërit prej tyre i lexohen shpalljet Tona, ai e kthen shpinën me mendjemadhësi, sikur nuk i ka dëgjuar, sikur i janë shurdhuar veshët. Andaj, jepu lajmin e dënimit të dhembshëm"
        },
        {
            "chapter": 31,
            "verse": 8,
            "text": "Me të vërtetë, ata që besojnë dhe bëjnë vepra të mira, do të gjenden në kopshtet e dhuntisë"
        },
        {
            "chapter": 31,
            "verse": 9,
            "text": "në të cilat do të qëndrojnë përherë. Premtimi i Allahut është i vërtetë; Ai është i Plotfuqishmi dhe i Urti"
        },
        {
            "chapter": 31,
            "verse": 10,
            "text": "Ai i ka krijuar qiejt pa shtylla të dukshme, ka vënë male të palëvizshme në Tokë, që ju të mos lëkundeni dhe ka shpërndarë në të gjithfarë gjallesash. Ne e zbresim ujin nga qielli dhe, nëpërmjet tij, kemi bërë të mbijë çdo lloj (bime) i mirë"
        },
        {
            "chapter": 31,
            "verse": 11,
            "text": "Ky është krijimi i Allahut! Më tregoni çfarë kanë krijuar të tjerët pos Tij? Asgjë, por keqbërësit janë vërtet në humbje të plotë"
        },
        {
            "chapter": 31,
            "verse": 12,
            "text": "Ne i dhamë Lukmanit urtësinë (duke i thënë): “Falënderoje Allahun! Kush është falënderues, e bën për të mirën e vet dhe, kush mohon, ta dijë se vërtet Allahu është i Vetëmjaftueshëm dhe i Denjë për lavdërim”"
        },
        {
            "chapter": 31,
            "verse": 13,
            "text": "(Kujtoje) kur Lukmani i tha të birit, duke e këshilluar: “O djali im, mos i shoqëro Allahut asgjë (në adhurim)! Pa dyshim, idhujtaria është një padrejtësi shumë e madhe”"
        },
        {
            "chapter": 31,
            "verse": 14,
            "text": "Ne e kemi urdhëruar njeriun që t’i nderojë prindërit e vet. Nëna e ka mbartur atë, duke duruar mundim pas mundimi, e ndarja e tij (nga gjiri) është brenda dy vjetësh. Ne i thamë atij: “Bëhu falënderues ndaj Meje dhe prindërve të tu! Tek Unë do të ktheheni të gjithë”"
        },
        {
            "chapter": 31,
            "verse": 15,
            "text": "Nëse ata orvaten, që të më shoqërosh Mua (në adhurim) diçka, për të cilën ti nuk ke dijeni, mos i dëgjo, por sillu mirë me ata në këtë jetë dhe ndiq rrugën e atij që drejtohet tek Unë me devotshmëri; pastaj, tek Unë do të ktheheni dhe Unë do t’ju lajmëroj për atë që keni bërë"
        },
        {
            "chapter": 31,
            "verse": 16,
            "text": "“O djali im, edhe veprën e rëndë sa kokrra e sinapit që ndodhet në shkëmb, në qiej apo në tokë, Allahu do ta nxjerrë në shesh. Me të vërtetë, Allahu njeh mirë çdo imtësi dhe i di të gjitha fshehtësitë"
        },
        {
            "chapter": 31,
            "verse": 17,
            "text": "O djali im, kryeje namazin, urdhëroje të mirën, pengoje të keqen dhe bëhu i durueshëm për çfarëdo që të godet! Me të vërtetë, ky është thelbi i patundur i të gjitha punëve"
        },
        {
            "chapter": 31,
            "verse": 18,
            "text": "Mos i trajto njerëzit me nënçmim dhe mos ec në tokë me mendjemadhësi, se Allahu nuk i do mendjemëdhenjtë e mburracakët"
        },
        {
            "chapter": 31,
            "verse": 19,
            "text": "Ec me kujdes e i përmbajtur dhe fol me zë të ulët; se zëri më i vrazhdë është zëri i gomarit”"
        },
        {
            "chapter": 31,
            "verse": 20,
            "text": "A nuk shihni se si Allahu jua ka bërë të mundur t’i shfrytëzoni të gjitha ato që gjenden në qiej dhe në Tokë dhe ju ka mbuluar me dhuntitë e Tij të dukshme e të padukshme? E megjithatë, disa njerëz polemizojnë për Allahun pa kurrfarë dijenie, pa kurrfarë rrëfyesi dhe pa libër ndriçues"
        },
        {
            "chapter": 31,
            "verse": 21,
            "text": "Kur atyre u thuhet: “Ndiqni atë që ju ka shpallur Allahu!”, ata thonë: “Jo, ne ndjekim fenë e të parëve tanë”. Kështu është, edhe pse djalli i thërret ata në dënimin e Zjarrit"
        },
        {
            "chapter": 31,
            "verse": 22,
            "text": "Kush i dorëzohet Allahut, me tërë qenien e tij, duke qenë punëmirë, ai është kapur për vegën më të fortë. Tek Allahu do të kthehet çdo gjë"
        },
        {
            "chapter": 31,
            "verse": 23,
            "text": "Sa për ata që nuk besojnë, ti (o Muhamed), mos u brengos nga mohimi i tyre. Ata do të kthehen te Ne, e Ne do t’i njoftojmë për atë që kanë bërë. Me të vërtetë, Allahu di ç’ka në zemrat e njerëzve"
        },
        {
            "chapter": 31,
            "verse": 24,
            "text": "Ne ata do t’i kënaqim përkohësisht (në këtë botë) e pastaj do t’i hedhim në dënimin e ashpër (në botën tjetër)"
        },
        {
            "chapter": 31,
            "verse": 25,
            "text": "Nëse ti (o Muhamed) i pyet ata[251]: “Kush i ka krijuar qiejt dhe Tokën?”, me siguri që do të të thonë: “Allahu!”. Atëherë ti thuaju: “Qoftë lavdëruar Allahu!” Por, shumica e tyre nuk dinë"
        },
        {
            "chapter": 31,
            "verse": 26,
            "text": "Allahut i përket gjithçka, që gjendet në qiej dhe në Tokë. Vërtet, Allahu është i Vetëmjaftueshmi dhe i Denji për lavdërim"
        },
        {
            "chapter": 31,
            "verse": 27,
            "text": "Sikur të gjithë drurët, që gjenden në Tokë, të ishin pena e deti bojë shkrimi e t’i shtohen atij edhe shtatë dete të tjera, nuk do të shtereshin fjalët e Allahut. Pa dyshim, Allahu është i Plotfuqishmi dhe i Urti"
        },
        {
            "chapter": 31,
            "verse": 28,
            "text": "Krijimi dhe ringjallja e të gjithë juve është njësoj si krijimi i një njeriu të vetëm. Vërtet, Allahu i dëgjon dhe i sheh të gjitha"
        },
        {
            "chapter": 31,
            "verse": 29,
            "text": "A nuk shihni se Allahu e kthen natën në ditë dhe ditën në natë, se e ka nënshtruar Diellin dhe Hënën e secili lëviz për një kohë të caktuar dhe se Allahu e di mirë çfarë punoni ju"
        },
        {
            "chapter": 31,
            "verse": 30,
            "text": "Kjo është kështu, sepse Allahu është e Vërteta, ndërsa çfarë adhurohet në vend të Tij, është e rreme dhe se Allahu është i Lartësuar dhe i Madhërishëm"
        },
        {
            "chapter": 31,
            "verse": 31,
            "text": "A nuk e shihni se anijet lundrojnë nëpër det me dhuntinë e Allahut, për t’ju treguar disa nga mrekullitë e Veta? Këto janë vërtet tregues për çdo njeri të duruar dhe mirënjohës"
        },
        {
            "chapter": 31,
            "verse": 32,
            "text": "Kur ata i mbulon vala si pëlhurë, e thërrasin Allahun me devotshmëri të çiltër. Por sapo Ai i shpëton, duke i kthyer ata në tokë, një pjesë e tyre lëkunden (ndërmjet besimit dhe mosbesimit). Në të vërtetë, shpalljet dhe mrekullitë Tona i mohojnë vetëm mashtruesit dhe mosmirënjohësit"
        },
        {
            "chapter": 31,
            "verse": 33,
            "text": "O njerëz! Frikësojuni Zotit tuaj dhe frikësojuni Ditës, kur prindi nuk do të mund ta ndihmojë aspak fëmijën e vet, e as fëmija nuk do të mund ta ndihmojë sado pak prindin e vet! Premtimi i Allahut është vërtet i sigurt, prandaj mos e lini jetën e kësaj bote t’ju mashtrojë dhe as djallin mos e lini t’ju mashtrojë për Allahun"
        },
        {
            "chapter": 31,
            "verse": 34,
            "text": "Pa dyshim, vetëm Allahu e di Orën e caktuar. Ai e zbret shiun dhe e di ç’ka në barkun e shtatzënës. Asnjë njeri nuk di ç’do të fitojë nesër dhe askush nuk di se në ç’vend do të vdesë. Me të vërtetë, Allahu është i Gjithëdijshëm dhe Njohës i çdo gjëje"
        },
        {
            "chapter": 32,
            "verse": 1,
            "text": "Elif, Lâm, Mîm"
        },
        {
            "chapter": 32,
            "verse": 2,
            "text": "Shpallja e këtij Libri, pa asnjë dyshim, është nga Zoti i botëve"
        },
        {
            "chapter": 32,
            "verse": 3,
            "text": "Ata thonë: “Ai[252] e ka trilluar atë! Jo, ajo është e Vërteta nga Zoti yt për të paralajmëruar popullin, të cilit para teje nuk i ka ardhur kurrfarë paralajmëruesi, që të shkojë në rrugë të drejtë"
        },
        {
            "chapter": 32,
            "verse": 4,
            "text": "Allahu është Ai që ka krijuar qiejt dhe Tokën dhe çdo gjë që gjendet midis tyre, për gjashtë ditë, pastaj është ngritur mbi Fron. Ju nuk keni as ndihmës, as ndërmjetësues tjetër përveç Atij. Vallë, a nuk po vini vesh"
        },
        {
            "chapter": 32,
            "verse": 5,
            "text": "Ai drejton çdo çështje, prej qiellit deri në Tokë, pastaj ato kthehen tek Ai në ditën, gjatësia e së cilës është një mijë vjet sipas llogaritjes suaj"
        },
        {
            "chapter": 32,
            "verse": 6,
            "text": "Është Ai që i di gjërat e padukshme dhe të dukshme. Ai është i Plotfuqishmi dhe Mëshirëploti"
        },
        {
            "chapter": 32,
            "verse": 7,
            "text": "i Cili ka përsosur çdo gjë që ka krijuar. Ai e ka filluar krijimin e njeriut prej baltës"
        },
        {
            "chapter": 32,
            "verse": 8,
            "text": "Pastaj bëri që pasardhësit e tij të krijohen prej një pike të lëngut të shpërfillur"
        },
        {
            "chapter": 32,
            "verse": 9,
            "text": "së cilës pastaj i dha trajtë dhe i fryu shpirtin e krijuar prej Tij. Ai ju ka dhënë dëgjimin, shikimin dhe zemrën, por pak prej jush janë mirënjohës"
        },
        {
            "chapter": 32,
            "verse": 10,
            "text": "Ata thonë: “Vallë, pasi të humbasim nën tokë, përsëri do të ngjallemi?” Vërtet, ata nuk besojnë se do të takohen me Zotin e tyre"
        },
        {
            "chapter": 32,
            "verse": 11,
            "text": "Thuaju: “Shpirtin do t’jua marrë engjëlli i vdekjes, i cili është caktuar për ju, e pastaj do të ktheheni te Zoti juaj”"
        },
        {
            "chapter": 32,
            "verse": 12,
            "text": "Sikur t’i shohësh keqbërësit se si para Zotit të tyre kokulur do të thonë: “O Zoti ynë, pamë dhe dëgjuam, andaj, kthena (në atë botë) që të bëjmë vepra të mira! Ne tashmë besojmë me bindje”"
        },
        {
            "chapter": 32,
            "verse": 13,
            "text": "Sikur Ne të donim, do t’ia jepnim secilit udhëzimin e tij, por do të përmbushet Fjala Ime: “Me të vërtetë, do ta mbush Xhehenemin me xhinde dhe njerëz bashkërisht!”"
        },
        {
            "chapter": 32,
            "verse": 14,
            "text": "(Ne do t’u themi atyre): “Shijoni dënimin, sepse nuk e keni besuar takimin e kësaj dite. Në të vërtetë, Ne ju kemi braktisur, prandaj shijoni dënimin e përhershëm për atë që keni bërë!”"
        },
        {
            "chapter": 32,
            "verse": 15,
            "text": "Shpalljet Tona i besojnë vetëm ata të cilët, kur u përmenden, bien në sexhde, dhe të cilët e madhërojnë Zotin e tyre, e lavdërojnë dhe nuk bëhen mendjemëdhenj"
        },
        {
            "chapter": 32,
            "verse": 16,
            "text": "Ata ngrihen nga shtrati, i luten Zotit të tyre me frikë e shpresë dhe japin nga ajo që iu kemi dhënë Ne"
        },
        {
            "chapter": 32,
            "verse": 17,
            "text": "Askush nuk di se çfarë gëzimesh janë fshehur për ata (në jetën tjetër), si shpërblim për punët e mira që kanë bërë"
        },
        {
            "chapter": 32,
            "verse": 18,
            "text": "Vallë! A është besimtari njësoj si keqbërësi? Jo, ata nuk janë të barabartë"
        },
        {
            "chapter": 32,
            "verse": 19,
            "text": "Ata që besojnë dhe bëjnë vepra të mira, do të kenë Xhenetin- Strehim, si shpërblim për punët (e mira) që kanë bërë"
        },
        {
            "chapter": 32,
            "verse": 20,
            "text": "Ndërsa ata që nuk besojnë e që bëjnë keq, vendbanim i tyre do të jetë zjarri. Sa herë që do të duan të dalin nga ai, do të kthehen në të dhe do t’u thuhet: “Shijoni dënimin e zjarrit, të cilin e mohonit!”"
        },
        {
            "chapter": 32,
            "verse": 21,
            "text": "Dhe, Ne do të bëjmë që të shijojnë një dënim më të lehtë në këtë jetë, para dënimit më të madh në jetën e përtejme, me qëllim që të kthehen në rrugën e drejtë"
        },
        {
            "chapter": 32,
            "verse": 22,
            "text": "Kush është më i padrejtë se ai që, kur i përmenden shpalljet e Zotit të tij, nuk ua vë veshin atyre? Vërtet, Ne do të hakmerremi ndaj keqbërësve"
        },
        {
            "chapter": 32,
            "verse": 23,
            "text": "Ne i dhamë Musait Librin (Teuratin) - prandaj mos dysho në takimin me atë[253] - dhe e bëmë atë udhërrëfyes për bijtë e Israilit"
        },
        {
            "chapter": 32,
            "verse": 24,
            "text": "Ne zgjodhëm prej tyre prijës, të cilët udhëzonin me urdhrat Tanë, për sa kohë që ishin të durueshëm dhe besonin bindshëm"
        },
        {
            "chapter": 32,
            "verse": 25,
            "text": "Me të vërtetë, Zoti yt do të gjykojë midis tyre Ditën e Kiametit, për çështjet në të cilat kishin mosmarrëveshje"
        },
        {
            "chapter": 32,
            "verse": 26,
            "text": "A nuk e kanë të qartë ata, se sa popuj i kemi shkatërruar Ne para tyre; nëpër vendbanimet e të cilëve ecin? Me të vërtetë, në këto ka shenja paralajmëruese, por ata nuk po vënë vesh"
        },
        {
            "chapter": 32,
            "verse": 27,
            "text": "A nuk e shohin ata, se Ne e dërgojmë ujin në tokën e shkretuar, e nëpërmjet tij bëjmë që të rriten bimët, me të cilat ushqehen bagëtitë e tyre dhe ata vetë?! A nuk kanë sy për të parë"
        },
        {
            "chapter": 32,
            "verse": 28,
            "text": "Ata pyesin: “Kur do të vijë Gjykimi, nëse thoni të vërtetën?”"
        },
        {
            "chapter": 32,
            "verse": 29,
            "text": "Thuaju: “Ditën e gjykimit nuk do t’u bëjë dobi mohuesve besimi i tyre e as që do t’u jepet afat”"
        },
        {
            "chapter": 32,
            "verse": 30,
            "text": "Andaj, mos ua vër veshin atyre dhe prit, edhe ata, me të vërtetë, po presin"
        },
        {
            "chapter": 33,
            "verse": 1,
            "text": "O i Dërguar! Kije frikë Allahun dhe mos i dëgjo jobesimtarët dhe hipokritët! Me të vërtetë, Allahu është i Urtë dhe i Gjithëdijshëm"
        },
        {
            "chapter": 33,
            "verse": 2,
            "text": "Bindju asaj që të është shpallur ty nga Zoti yt, se vërtet, Allahu e di mirë se çfarë bëni"
        },
        {
            "chapter": 33,
            "verse": 3,
            "text": "Mbështetu tek Allahu; Allahu të mjafton si mbrojtës"
        },
        {
            "chapter": 33,
            "verse": 4,
            "text": "Allahu nuk i ka dhënë asnjë njeriu dy zemra në kraharor. Ai nuk i konsideron gratë, që ju i ndani si nënat tuaja[254] e as fëmijët tuaj të birësuar nuk i konsideron si bij të vërtetë. Këto janë vetëm fjalë që dalin prej gojës suaj, kurse Allahu thotë të vërtetën dhe udhëzon në rrugë të drejtë"
        },
        {
            "chapter": 33,
            "verse": 5,
            "text": "Thërritini të birësuarit sipas etërve të tyre! Kjo është më e drejtë në sytë e Allahut. Në qoftë se nuk e dini emrin e etërve të tyre, konsiderojini ata si vëllezërit tuaj të besimit dhe si të mitur nën tutelën tuaj. Nuk është gjynah nëse gaboni, por është gjynah, kur zemrat tuaja bëjnë faj me qëllim. Allahu është Falës dhe Mëshirëplotë"
        },
        {
            "chapter": 33,
            "verse": 6,
            "text": "I Dërguari është më i afërt për besimtarët, sesa ata për njëri-tjetrin; gratë e tij janë (si) nënat e tyre. Sipas Librit të Allahut, pjesëtarët e farefisit janë më të afërt për njëri-tjetrin[255], sesa besimtarët e tjerë dhe të mërguarit[256], përveç rastit kur doni t’u bëni ndonjë të mirë miqve tuaj të afërt (me anë të testamentit). Kjo është shënuar në Libër"
        },
        {
            "chapter": 33,
            "verse": 7,
            "text": "Ne lidhëm besën me ty (o Muhamed) siç bëmë me profetët e tjerë: me Nuhun, Ibrahimin, Musain dhe Isain, të birin e Merjemes. Ne lidhëm me ata një besë solemne"
        },
        {
            "chapter": 33,
            "verse": 8,
            "text": "që Allahu të mund t’i pyesë të sinqertët për besnikërinë e tyre. Ndërsa për mohuesit Ai ka përgatitur dënim të dhembshëm"
        },
        {
            "chapter": 33,
            "verse": 9,
            "text": "O besimtarë! Kujtoni dhuntinë e Allahut kur ju erdhi një ushtri (idhujtarësh),[257] e Ne dërguam mbi ata erë dhe një ushtri (engjëjsh) që ju nuk e shihnit; ndërsa Allahu i sheh të gjitha ato që bëni ju"
        },
        {
            "chapter": 33,
            "verse": 10,
            "text": "Ata ju sulmuan nga lart dhe nga poshtë, kështu që sytë tuaj u errësuan, zemrat ju erdhën në fyt dhe besimi juaj tek Allahu u lëkund"
        },
        {
            "chapter": 33,
            "verse": 11,
            "text": "Aty besimtarët u vunë në provë dhe u tronditën si nga një tronditje e fuqishme"
        },
        {
            "chapter": 33,
            "verse": 12,
            "text": "Por hipokritët dhe ata me zemra të sëmura e të dobëta, thanë: “Allahu dhe i Dërguari i Tij nuk na kanë premtuar asgjë, pos mashtrimit”"
        },
        {
            "chapter": 33,
            "verse": 13,
            "text": "Dhe një grup prej tyre tha: “O banorët e Jethribit[258], s’ka qëndrim këtu për ju, andaj kthehuni!” Një grup tjetër nga ata kërkoi leje prej të Dërguarit, duke thënë: “Në të vërtetë, shtëpitë tona janë të pambrojtura”! Por ato nuk ishin të pambrojtura. Ata donin vetëm të iknin"
        },
        {
            "chapter": 33,
            "verse": 14,
            "text": "Sikur armiku t’i pushtonte ata nga të gjitha anët e t’u kërkonte që të bëheshin idhujtarë, ata do të bëheshin duke ngurruar fare pak"
        },
        {
            "chapter": 33,
            "verse": 15,
            "text": "Ndërsa më parë i qenë betuar Allahut, se nuk do të zmbrapseshin. Për këtë besëlidhje me Allahun do të përgjigjen"
        },
        {
            "chapter": 33,
            "verse": 16,
            "text": "Thuaju: “Nuk do t’ju bëjë dobi të ikurit, nëse ikni prej vdekjes apo vrasjes. Edhe atëherë, ju do të kënaqeni vetëm për pak kohë!”"
        },
        {
            "chapter": 33,
            "verse": 17,
            "text": "Thuaju: “Kush është ai, që do t’ju ruajë nga Allahu, nëse Ai dëshiron që t’ju godasë e keqja?! Kush mund ta pengojë Atë, nëse Ai do që t’ju japë mëshirë?!” Ata nuk do të gjejnë as mbrojtës, as ndihmës tjetër përveç Allahut"
        },
        {
            "chapter": 33,
            "verse": 18,
            "text": "Allahu i njeh mirë ata midis jush, që pengojnë (të tjerët nga vajtja në luftë) dhe u thonë vëllezërve të tyre: “Ejani te ne!” Vetëm pak prej tyre vijnë në luftë"
        },
        {
            "chapter": 33,
            "verse": 19,
            "text": "por edhe atëherë ngurrojnë që t’ju ndihmojnë. Kur frikësohen, ata të shikojnë ty (o Muhamed) për ndihmë, duke i rrotulluar sytë sikur të ishin në agoni. Por, sapo t’u kalojë frika, ata ju sulmojnë me gjuhë të mprehtë dhe janë koprracë me ju për çfarëdo të mire. Këta janë ata që nuk kanë besuar, andaj Allahu i ka asgjësuar veprat e tyre. E, kjo për Allahun është lehtë"
        },
        {
            "chapter": 33,
            "verse": 20,
            "text": "Ata mendonin se ende nuk kishte ikur ushtria e aleatëve e, nëse do të vinte ushtria e aleatëve, ata do të dëshironin të ishin në mesin e arabëve të shkretëtirës e të pyesin për ju. Por edhe sikur të mbeteshin me ju, pak do të luftonin"
        },
        {
            "chapter": 33,
            "verse": 21,
            "text": "Në të Dërguarin e Allahut ka një shembull të mrekullueshëm për atë, që shpreson tek Allahu dhe Dita e Fundit dhe e përmend shumë Allahun"
        },
        {
            "chapter": 33,
            "verse": 22,
            "text": "Kur besimtarët e vërtetë panë ushtrinë e aleatëve, thanë: “Kjo është ajo që na ka premtuar Allahu dhe i Dërguari i Tij; sigurisht, premtimi i tyre u vërtetua!” Kjo ua forcoi atyre besimin dhe përuljen"
        },
        {
            "chapter": 33,
            "verse": 23,
            "text": "Midis besimtarëve ka të atillë që e kanë mbajtur besëlidhjen me Allahun. Disa prej tyre kanë vdekur, kurse të tjerët presin pa ndryshuar asgjë nga besnikëria e tyre"
        },
        {
            "chapter": 33,
            "verse": 24,
            "text": "Nuk ka dyshim se Allahu do t’i shpërblejë të sinqertët për sinqeritetin e tyre e do t’i dënojë hipokritët, nëse do, ose do t’u pranojë pendimin. Vërtet, Allahu është Falës dhe Mëshirëplotë"
        },
        {
            "chapter": 33,
            "verse": 25,
            "text": "Allahu i zmbrapsi jobesimtarët (e ushtrisë së aleatëve) me hidhërimin e tyre dhe ata dolën duarbosh. Ai i kurseu besimtarët nga lufta. Vërtet, Allahu është i Fortë dhe i Plotfuqishëm"
        },
        {
            "chapter": 33,
            "verse": 26,
            "text": "Ai i nxori nga kështjellat e tyre ithtarët e Librit që ndihmuan ushtrinë e aleatëve[259] dhe mbolli frikë në zemrat e tyre, kështu që një pjesë të tyre i vratë dhe pjesën tjetër i zutë robër"
        },
        {
            "chapter": 33,
            "verse": 27,
            "text": "Ai ju bëri trashëgimtarë të tokës, shtëpive dhe pasurive të tyre, si dhe të një toke që nuk e kishit shkelur më parë[260]; Allahu është i Fuqishëm për çdo gjë"
        },
        {
            "chapter": 33,
            "verse": 28,
            "text": "O i Dërguar! Thuaju grave tuaja: “Nëse dëshironi jetën e kësaj bote dhe shkëlqimin e saj, ejani, unë do t’ju lë të kënaqeni për ca kohë dhe do t’ju lëshoj si është më mirë"
        },
        {
            "chapter": 33,
            "verse": 29,
            "text": "Por, nëse dëshironi Allahun, të Dërguarin e Tij dhe botën tjetër, dijeni se Allahu ka përgatitur shpërblim të madh për ato prej jush që bëjnë vepra të mira.”"
        },
        {
            "chapter": 33,
            "verse": 30,
            "text": "O gratë e të Dërguarit! Ato prej jush që bëjnë ndonjë turp të hapur, do të kenë ndëshkim të dyfishtë; kjo për Allahun është e lehtë"
        }
    ]
}