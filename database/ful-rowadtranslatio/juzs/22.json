{
    "juzs": [
        {
            "chapter": 33,
            "verse": 31,
            "text": "Kala e mooɗon ɗoftiiɗo Alla e Nulaaɗo Makko on, o golli ko moƴƴi, Men yoɓiray mo njoɓdi makko ndin laaɓi ɗiɗi, Meɗen marani mo kadi, arsike tedduɗo"
        },
        {
            "chapter": 33,
            "verse": 32,
            "text": "Ko onon yo suddiiɓe Annabiijo! On wa'aa wano gooto e suddiiɓe ɓen. Si on gomɗii, haray wata on yergin konngol, sakko on mo ñawu [tuuyo] woni e ɓernde mun tamƴinoo. Wowlon konngol moƴƴol"
        },
        {
            "chapter": 33,
            "verse": 33,
            "text": "Ñiiɓee ka cuuɗi mon; wata on feññinir cuɗaari mon, wano wirtaare majjere adinooɓe. Ñiiɓnee Julde nden, totton askal on, ɗoftoɗon Alla e Nulaaɗo Makko on. Anndee ko Alla faandii, ko ittanta on e tuuɗe, onon yimɓe suudu [Annabiijo], O laɓɓinira on laɓɓingol"
        },
        {
            "chapter": 33,
            "verse": 34,
            "text": "Jantee ko wonaa e janngeede ka cuuɗi mon, immorde e Aayeeje Alla, e Sunna. Pellet, Alla laatike Newiiɗo, Humpitiiɗo"
        },
        {
            "chapter": 33,
            "verse": 35,
            "text": "Pellet, juulɓe worɓe ɓen e juulɓe rewɓe ɓen, e gomɗimɓe worɓe ɓen e gomɗimɓe rewɓe ɓen, e ɗoftiiɓe worɓe ɓen e ɗoftiiɓe rewɓe ɓen, e goonguɓe worɓe ɓen e goonguɓe rewɓe ɓen, e muññiiɓe worɓe ɓen e muññiiɓe rewɓe ɓen, e yankiniiɓe worɓe ɓen e yankiniiɓe rewɓe ɓen, e sakkotooɓe worɓe ɓen e sakkotooɓe rewɓe ɓen, e hoorooɓe worɓe ɓen e hoorooɓe rewɓe ɓen, e worɓe reenooɓe farjuuji mun e rewɓe reenooɓe farjuuji mun, e worɓe jantotooɓe Alla ko ɗuuɗi ɓen e rewɓe jantotooɓe ɓen: Alla maranii ɓen, haforanal e njoɓdi mawndi"
        },
        {
            "chapter": 33,
            "verse": 36,
            "text": "Alanaa gomɗiɗo gorko, wanaa gomɗinɗo debbo, si Alla e Nulaaɗo Makko on ñaawii fiyaaku, nde suɓagol e fiyaaku maɓɓe on. Kala non yedduɗo Alla e Nulaaɗo Makko on, haray o majjii majjere ɓanngunde"
        },
        {
            "chapter": 33,
            "verse": 37,
            "text": "Janto tuma maakanayno-ɗaa on mo Alla neemini e mun, moƴƴu-ɗaa e makko: \"Jogitano suddiiɗo maa on, hoore-maa, hulaa Alla\", hiɗa suuɗa e fonndo maa, ko Alla feññinta. Hiɗa hula yimɓe ɓen, kono ko Alla fotu-ɗaa hulude. Tuma Zaydu huntunoo e (suddiiɗo) on haaju, Men resin-maa mo, fii wata ɓittere wonu e gomɗimɓe ɓen, e (resugol) suddiiɓe nodditiraaɓe maɓɓe ɓen, si ɓen huntii e maɓɓe haaju. Yamiroore Alla nden laatike golleteende"
        },
        {
            "chapter": 33,
            "verse": 38,
            "text": "Feloore alanaa Annabiijo on, e kon ko Alla daginai mo, ɗum ko ñaawoore Alla e ɓen feƴƴuɓe ado makko. Ñaawoore Alla nde wonii eɓɓaande hoddiraande"
        },
        {
            "chapter": 33,
            "verse": 39,
            "text": "Ɓen yottiinooɓe nule Alla ɗen, ɓe no hula Mo, ɓe hula goɗɗo goo si wanaa Alla. Alla yonii hasboowo"
        },
        {
            "chapter": 33,
            "verse": 40,
            "text": "Muhammadu wonaali baaba hay goot e worɓe mon, ko [o] woni, ko Nulaaɗo Alla e timmoode Annabaaɓe. Alla laatike Annduɗo kala huunde"
        },
        {
            "chapter": 33,
            "verse": 41,
            "text": "Ko onon yo ɓen gomɗimɓe, jantoree Alla jantoore ɗuuɗunde"
        },
        {
            "chapter": 33,
            "verse": 42,
            "text": "Subhinee Mo bimmbi e kiikiiɗe"
        },
        {
            "chapter": 33,
            "verse": 43,
            "text": "Ko Kanko woni yurmeteeɗo on, -e Malaa'ikaaɓe Makko ɓen (du'orana on), - fii no O yaltinira on e niɓe faade e annoora. O siforii hinnotooɗo gomɗimɓe ɓen"
        },
        {
            "chapter": 33,
            "verse": 44,
            "text": "Hiwrondiral maɓɓe ngal ñalnde ɓe hawrata e Makko, ko \"Salaam\" [kisiyee], O maranii ɓe mbarjaari teddundi"
        },
        {
            "chapter": 33,
            "verse": 45,
            "text": "Ko an yo Annabiijo ! Men nulirii ma [fii yo wonu] seediiɗo, e wewlinoowo e jertinoowo"
        },
        {
            "chapter": 33,
            "verse": 46,
            "text": "e noddoowo faade e Alla, duŋayee Makko; e pitilol jalɓungol"
        },
        {
            "chapter": 33,
            "verse": 47,
            "text": "Wewlinir gomɗimɓe ɓen, wonnde no woodani ɓe ka Alla, ɓural mawnungal"
        },
        {
            "chapter": 33,
            "verse": 48,
            "text": "Wata a ɗofto heeferɓe ɓen e naafiqiiɓe ɓen, ɗuurno (e) lorra maɓɓe kan, fawo-ɗaa e Alla. Sabu Alla yonii ka fawee"
        },
        {
            "chapter": 33,
            "verse": 49,
            "text": "Ko onon yo ɓen gomɗimɓe ! Si resii rewɓe gomɗimɓe ɓen, refti on seerii ɓe ado on meemondirde e maɓɓe, haray alanaa on e maɓɓe, edda mo ɓe eddinotoo. Dakmitiree ɓe [njooɓa], seeriron ɓe cergal laɓaangal"
        },
        {
            "chapter": 33,
            "verse": 50,
            "text": "Ko an yo Annabiijo ! Men daginanii ma suddiiɓe maa ɓen ɓe jonnu-ɗaa teŋe mun ɓen, e ɓen [horɓe] ɓe jeyru-ɗaa ñaamo maa, e ɓen [dahaaɓe] ɓe Alla neldu-maa, e jiwɓe bappa maa, e jiwɓe yaayiraaɓe maa, e jiwɓe kaawu-maa, e jiwɓe neeniraaɓe maa, - ɓen feridunooɓe e maa, - e suddiiɗo gomɗinɗo, si o yeɗii hoore-makko Annabiijo on, si Annabiijo on kadi faandike resugol mo : ɗum ko ko heerani maa, gaanin gomɗimɓe ɓen. Gomɗii Meɗen anndi ko Men farli e maɓɓe kon, e fii suddiiɓe maɓɓe ɓen, e ko ɓe jeytiri ñaame maɓɓe ɗen, fii wata ɓiɗteende wonu e maaɗa. Alla laatike haforoowo, Hinnotooɗo"
        },
        {
            "chapter": 33,
            "verse": 51,
            "text": "Hiɗa nennintina on mo yiɗu-ɗaa (nennintinnde) e maɓɓe, ɓaɗtinaa e maaɗa on mo yiɗu-ɗaa. E on mo ɗaɓɓu-ɗaa (belagol ka mun) e ɓen ɓe nennitu-ɗaa, bakkaaku woo fawaaki ma. Ko ɗum ɓuri ɓadaade e ko ɓuɓɓinta ɓerɗe maɓɓe, hara ɓe sunotaako, ɓe weltora kadi ko okku-ɗaa ɓe kon, ɓe fow maɓɓe. Alla no Anndi ko woni e ɓerɗe mon. Alla laatike Annduɗo, Muññiiɗo"
        },
        {
            "chapter": 33,
            "verse": 52,
            "text": "Rewɓe ɓen dagitantaako ma ɓaawo [ɓee ɗoo], wanaa nde waɗtitirtaa ɓe genndiraaɓe goo, hay si ŋari ɓen ɗon haawnii ma; si wanaa ɓe jeyru-ɗaa ñaamo maa ɓen. Alla laatike tommbiiɗo kala huunde"
        },
        {
            "chapter": 33,
            "verse": 53,
            "text": "Ko onon yo ɓen gomɗimɓe ! Wata on naatu ka cuuɗi Annabiijo on, si wanaa hara on nodda e ñaametee, hara wanaa yo on habbito ko ɓenndi ka makko. Kono si on noddaa ma, naatee. Si on ñaamii, sentee, hara on ɗaɓɓaali haala. Anndon ɗum mooɗon, hino lorraynoo Annabiijo on, kono o hersa (haalannde) on, Alla non ɗalataa [yamirde] goonga. Si on lanndoto (suddiiɓe makko) ɓen haaju, lanndoree ɓe ɓaawo wirngallo: ko ɗum mooɗon, ɓuri laaɓannde ɓerɗe mon e ɓerɗe maɓɓe. Haananaa on nde lorroton Nulaaɗo Alla on, wanaa nde resoton suddiiɓe maɓɓe ɓen ɓaawo makko, poomaa; pellet, waɗugol mon ɗum, wonii ko mawni ka Alla"
        },
        {
            "chapter": 33,
            "verse": 54,
            "text": "Si on feññinii huunde, maa on suuɗii nde, pellet, Alla laatike annduɗo kala huunde"
        },
        {
            "chapter": 33,
            "verse": 55,
            "text": "Bakkaatu fawaaki ɓe e baabiraaɓe maɓɓe ɓen, wanaa kadi ɓiɗɓe maɓɓe ɓen, wanaa banndiraaɓe maɓɓe ɓen, wanaa e ɓiɗɓe banndiraaɓe maɓɓe ɓen, wanaa e ɓiɗɓe miññiraaɓe maɓɓe rewɓe ɓen, wanaa e rewɓe maɓɓe ɓen, wanaa e ɓen ɓe ɓe jeyiri ñaame maɓɓe. Hulee Alla (yo suddiiɓe). Pellet, Alla siforii seediiɗo kala huunde"
        },
        {
            "chapter": 33,
            "verse": 56,
            "text": "Pellet, Alla e Malaa'ikaaɓe Makko ɓen, hiɓe du'anaade Annabiijo on; ko onon yo ɓen gomɗimɓe, juulee e makko, toranoɗon [Mo] kisiyee"
        },
        {
            "chapter": 33,
            "verse": 57,
            "text": "Pellet, ɓen lorrooɓe Alla e Nulaaɗo Makko on, Alla huɗii ɓen aduna e laakara, O hebilanii ɓe kadi lepte hoynooje"
        },
        {
            "chapter": 33,
            "verse": 58,
            "text": "Ɓen kadi lorrooɓe gomɗimɓe worɓe ɓen e gomɗimɓe rewɓe ɓen, e hoore ko ɓe faggitaaki, gomɗii ɓe ronndike fenaande e bakkaatu ɓannguɗo"
        },
        {
            "chapter": 33,
            "verse": 59,
            "text": "Ko an yo Annabiijo! Maakan suddiiɓe maa ɓen, e jiwɓe maa ɓen, e genndiraaɓe gomɗimɓe ɓen, nde ɓe joltinta e maɓɓe, wutteeji maɓɓe ɗin: ko ɗum ɓurata ɓaɗtaade, nde ɓe annditetee, hara ɓe torraaka. Alla laatike Haforoowo, Hinnotooɗo"
        },
        {
            "chapter": 33,
            "verse": 60,
            "text": "Pellet, si naafiqiiɓe ɓen haɗitaaki, e ɓen ɓe ñawu (sikkitaare) woni e ɓerɗe mun, e fena-fenta'en ka saare Madiina, ma Men wurtite e maɓɓe, refi ɓe kawtirtaa e maaɗa ton, si wanaa seeɗa"
        },
        {
            "chapter": 33,
            "verse": 61,
            "text": "Ko huɗaa ɓe. Kala ka ɓe tawaa, ko ɓe nanngetee ɓe, ɓe waree wargol"
        },
        {
            "chapter": 33,
            "verse": 62,
            "text": "Ɗum ko sunna Alla e ɓen wulinooɓe ko adii. A heɓantaa laawol (sunna) Alla ngol, battiigu"
        },
        {
            "chapter": 33,
            "verse": 63,
            "text": "Yimɓe ɓen o lanndo maa fii Darngal. Maaku : \"Anndee ganndal daragol maggal, ko ka Alla woni\". E ko anndin maa, wonnde no hasii hara Darngal ngal ɓadike"
        },
        {
            "chapter": 33,
            "verse": 64,
            "text": "Pellet, Alla huɗii heeferɓe ɓen, O kammbiranii ɓe kadi dulboowe"
        },
        {
            "chapter": 33,
            "verse": 65,
            "text": "ko ɓe luttooɓe ton poomaa. Ɓe heɓataa giɗo, wanaa ballo"
        },
        {
            "chapter": 33,
            "verse": 66,
            "text": "Ñalnde geece maɓɓe ɗen waylitetee ka Yiite, ɓe wi'ay: \"Ee jalla amen! Hara men ɗoftino Alla, men ɗoftii Nulaaɗo on"
        },
        {
            "chapter": 33,
            "verse": 67,
            "text": "Ɓe wi'a: \"Joomi amen, Menen men ɗofti hooreeɓe amen e mawɓe amen, ɓe majjini men e laawol ngol"
        },
        {
            "chapter": 33,
            "verse": 68,
            "text": "Joomi amen, tottu ɓe cowanlle ɗiɗi e lepte ɗen, huɗaa ɓe kuddi mawndi"
        },
        {
            "chapter": 33,
            "verse": 69,
            "text": "Ko onon yo ɓen gomɗimɓe! Wata on wa'u wa ɓen lorrunooɓe Muusaa, Alla woɗɗini mo e ko ɓe wi'i kon, tawde o wonii tedduɗo ka Alla"
        },
        {
            "chapter": 33,
            "verse": 70,
            "text": "Ko on yo ɓen gomɗimɓe! Hulee Alla, wowlon konngol feewungol"
        },
        {
            "chapter": 33,
            "verse": 71,
            "text": "[Si on waɗii ɗum], O moƴƴinanay on golle mon, O haforana on junuubi mon. Kala ɗoftiiɗo Alla e Nulaaɗo Makko on, haray o maliraama maloore mawnde"
        },
        {
            "chapter": 33,
            "verse": 72,
            "text": "Men weeɓitii hoolaare nden e dow kammuuli ɗin, e leydi ndin e pelle ɗen, ɗi haɗitii ronndagol nde, ɗi huli (battane) majji, neɗɗo on kan ronndii nde; tawde pellet, o wonii ɗuuɗuɗo-tooñude [hoore-mun], majjaaɗo [battane ɗum]"
        },
        {
            "chapter": 33,
            "verse": 73,
            "text": "[Neɗɗo on ronndiraama ɗum], no Alla leptira naafiqiiɓe worɓe ɓen e naafiqiiɓe rewɓe ɓen, e sirkooɓe worɓe ɓen e sirkooɓe rewɓe ɓen, e (no) Alla jaɓirana gomɗimɓe worɓe ɓen e gomɗimɓe rewɓe ɓen tuububuyee. Alla laatike Haforoowo, Hinnotooɗo"
        },
        {
            "chapter": 34,
            "verse": 1,
            "text": "Yettoore woodanii Alla, On jeyɗo kala ko woni ka kammuuli e ka leydi. Hino woodani Mo kadi yettoore ka laakara. Ko Kanko woni Ñeeño, Humpitiiɗo"
        },
        {
            "chapter": 34,
            "verse": 2,
            "text": "Himo anndi ko naatata ka leydi, e ko yaltata e mayri, ko jippotoo iwra ka kammu e ko ƴawata e maggu. Ko Kanko woni Hinnotoo, Haforoowo"
        },
        {
            "chapter": 34,
            "verse": 3,
            "text": "Yedduɓe ɓen wi'i: \"Darngal ngal arataa men\". Maaku: \"aa'a! Mi woondirii Joomi am! pellet, ko aray e mon. [Joomi ma] ko Annduɗo wirniiɗi. Huunde wirnanaaki Mo, ko fotata e abbere jarra, woni ka kammuuli maa ka leydi. Wanaa ko ɓuri ɗum fanɗude, wanaa ko ɓuri ɗum mawnude, si wanaa no e deftere feññinnde"
        },
        {
            "chapter": 34,
            "verse": 4,
            "text": "Fii yo O yoɓoy ɓen gomɗimɓe, ɓe golli moƴƴuɗi. Ɓen ɗon, hino woodani ɓe haforaneede, e arsike tedduɗo"
        },
        {
            "chapter": 34,
            "verse": 5,
            "text": "Ɓen non yaccii ɓe e bonnitugol Aayeeje Amen ɗen, ɓen ɗon, hino woodani ɓe lepte, immorde e ɓurɗe muusude"
        },
        {
            "chapter": 34,
            "verse": 6,
            "text": "Ɓen okkaaɓe ganndal hino yi'ira jippiniraande nden e maaɗa, immorde ka Joomi maa, ko kayre woni goonga, hinde fewnira e laawol Fooluɗo, Yettiniiɗo On"
        },
        {
            "chapter": 34,
            "verse": 7,
            "text": "Yedduɓe ɓen kadi wi'i: \"On accay men tinndina on fii gorko, mo no humpita on, wonnde si on muncitaama kala muncitannde, on wontoyay e tagu hesu"
        },
        {
            "chapter": 34,
            "verse": 8,
            "text": "O fefindi fenaande e hoore Alla? Kaa hara ko jinna nanngi mo? Si ko woni, ɓen ɓe gomɗinaa laakara on, ɓe wonii e lepte e majjere woɗɗiinde (goonga)"
        },
        {
            "chapter": 34,
            "verse": 9,
            "text": "E ɓee yi'aali ko woni yeeso maaɓe e ko woni ɓaawo maɓɓe immorde ka kammu e ka leydi? Si Men muuyiino, Men munnirayno ɓe leydi ndin, maa Men fukkina e maɓɓe taƴontine (lepte), immorde ka kammu. Wonii e ɗum, maande, wonannde kala jeyaaɗo ruttotooɗo (e Joomi mun)"
        },
        {
            "chapter": 34,
            "verse": 10,
            "text": "Gomɗii Men okkii Daawuuda ɓural, immorde e Amen. [Men wi'i]: \"Ko onon pelle e colli, subbunhinodee e makko. Men newinani mo (tafugol) njamndi ndin"
        },
        {
            "chapter": 34,
            "verse": 11,
            "text": "(Men wi'ani mo wonnde): \"Gollu wutteeji njamndi, eɓɓaa ka tafoodi. Gollon golle moƴƴe, pellet, ko Mi Reenuɗo ko golloton kon"
        },
        {
            "chapter": 34,
            "verse": 12,
            "text": "(Men eltani kadi) Sulaymaana henndu ndun: dawol mayru ko yeru (yaadu) lewru, kirndol mayru kadi ko yeru (yaadu) lewu. Men honcinani mo ɓunndu sila (kire). Hino jinnaaji ɗin, golliraynooɗi yeeso makko, e duŋayee Joomi Makko. Kala ooñiingii e majji, gaay e yamiroore Amen nden, Men meeɗina ngii lepte dulɓoowe ngen"
        },
        {
            "chapter": 34,
            "verse": 13,
            "text": "Hiɗi gollana mo ko o faalaa: gila e tataaji, e nanndollaaji, e looɗe wa'uɗe wa beeli, e payanɗe feŋiiɗe. \"Gollee, onon ɓeynguure Daawuuda, yetton (Alla)\", fanɗii e jeyaaɓe Am ɓen, yettoowo (Lam)"
        },
        {
            "chapter": 34,
            "verse": 14,
            "text": "Nde Men ñaawunoo e makko maayde nden, anndinaali ɗi fii maayde makko nden, si wanaa gannguuji leydi(mooƴu) ɗin, hino ñaama tuggordu makko ndun. Nde o fukkinoo, feeñani jinnaaji ɗin, wonnde si ɗi anndunoo ko wirnii, ɗi ñiiɓataano e lepte [jeyaagu] hoynooje"
        },
        {
            "chapter": 34,
            "verse": 15,
            "text": "Gomɗii wonaniino yimɓe Saba'i ɓen e koɗooli maɓɓe ɗin, maande; gese ɗiɗi ka bannge ñaamo e ka nano. (Men wi'ani ɓe): \"Ñaamee e arsike Joomi mon, yetton Mo. Leydi ndin ko laaɓundi, e Joomiraawo Haforoowo"
        },
        {
            "chapter": 34,
            "verse": 16,
            "text": "(Kono) ɓe ɗuunii. Men wurti e maɓɓe ndiyam waame, Men waɗtitani ɓe gese maɓɓe ɗen ɗiɗi, gese (goo) ɗiɗi, marɗe ñaametee haaɗuɗo, e (leɗɗe) duɓɓeeje, e huunde e jaaɓe seeɗaaje"
        },
        {
            "chapter": 34,
            "verse": 17,
            "text": "Ngool (yaggingol), Men yoɓirɓe ko ɓe yeddi kon. E hara Men yoɓay si wanaa yedduɓe ɓen"
        },
        {
            "chapter": 34,
            "verse": 18,
            "text": "Men waɗi hakkune maɓɓe e koɗooli ɗi Men waɗi barki e mun ɗin, koɗooli feeñondirɗi, Men eɓɓi e majji yaadu. (Men wi'ani ɓe): \"Yehee ton jemmaaji e ñalormaaji, ko on hooliiɓe"
        },
        {
            "chapter": 34,
            "verse": 19,
            "text": "Ɓe wi'i: \"Joomi amen, woɗɗindir hakkunde yaaduuji amen\", ɓe tooñi ko'e maɓɓe, Men waɗti fillitee ɓe fii mun, Men senndindiri ɓe hattirde e senndirgol. Pellet, wonii e ɗum, maandeeji wonannde kala heewuɗo muñal, yettoowo (neema)"
        },
        {
            "chapter": 34,
            "verse": 20,
            "text": "Gomɗii Ibuliisa goonginii jikke mun ɗen e maɓɓe. Ɓe jokki mo, si wanaa fedde e gomɗimɓe ɓen"
        },
        {
            "chapter": 34,
            "verse": 21,
            "text": "E doole alanaa mo e dow maɓɓe, cemmbe (wurtugol), si wanaa tun, ko fii no Men anndira on gomɗinɗo laakara e on wonɗo e sikke fii mun. Joomi maa non, e dow kala huunde, ko O reenuɗo"
        },
        {
            "chapter": 34,
            "verse": 22,
            "text": "Maaku: \"Noddee ɗin ɗi ɗaynitorɗon [ reweteeɗi] gaanin Alla. Ɗi jeyaa hay yeru abbere jarra, ka kammuuli wanaa ka leydi. Alanaa ɗi e ɗin (kammuuli e leydi ndin) kafidaaɗo (geɓal), alanaa Mo e ɗin, hay wallondirteeɗo"
        },
        {
            "chapter": 34,
            "verse": 23,
            "text": "Tefoore woo nafataa ka Makko, si wanaa on Mo O duŋanii. Haa si ɗenƴere nden yaltinaama e ɓerɗe maɓɓe ɗen, ɓe wi'a: \"Ko honɗum Joomi mon daali?\" Ɓe wi'a: \"Ko goonga kan; ko Kanko woni Toowuɗo, Mawɗo On"
        },
        {
            "chapter": 34,
            "verse": 24,
            "text": "Maaku: \"Kon hombo woni arsikiroowo on ka kammuuli e ka leydi?\" Maaku: \"Ko Alla. Ko si ko menen maa si ko onon, woni e peewal maa e nder majjere ɓanngunde"
        },
        {
            "chapter": 34,
            "verse": 25,
            "text": "Maaku: \"On lamnditoytaake fii ko men bonni, menen kadi men lamnditoytaake fii ko huuwoton"
        },
        {
            "chapter": 34,
            "verse": 26,
            "text": "Maaku: \"Joomi men renndinoyay en, refti O ñaawira hakkunde men goonga; Ko Kanko woni Ñaawoowo, Annduɗo On"
        },
        {
            "chapter": 34,
            "verse": 27,
            "text": "Maaku: \"Hollee lam ɗin ɗi waɗtidu-ɗon e Makko kafidiiɗi. Wanaa non woniri! Si ko woni, ko Kanko woni Alla Fooluɗo, Ñeeñuɗo On"
        },
        {
            "chapter": 34,
            "verse": 28,
            "text": "Men nuliraali ma, si wanaa e yimɓe ɓen fow: wewlinoowo e jertinoowo. Kono ko ɓuri ɗuuɗude e yimɓe ɓen, ɓe anndaa"
        },
        {
            "chapter": 34,
            "verse": 29,
            "text": "Hiɓe wi'a: \"Ko honnde tuma woni ndee Fodoore, si on laatike goonguɓe"
        },
        {
            "chapter": 34,
            "verse": 30,
            "text": "Maaku: \"Hino woodani on fodoore, nde o nennitantaake e mayre fotde saa'i, on ardintinantaake nde kadi"
        },
        {
            "chapter": 34,
            "verse": 31,
            "text": "Yedduɓe ɓen wi'i: \"Men gomɗintaa ndee Alqur'aanaare muk, wanaa nden adiinde nde\". Sinno a tinayno tuma nde tooñuɓe ɓen darnetee ka Joomi maɓɓe, hara yoga maɓɓe no rutta yoga konngol, lo'inanooɓe ɓen wi'ana townitinooɓe ɓen: \"Si wanaano onon nun, men wonayno gomɗimɓe"
        },
        {
            "chapter": 34,
            "verse": 32,
            "text": "Townitinooɓe ɓen wi'ani lo'inanooɓe ɓen: \"E ko menen falinoo on e peewal ɓaawo ngal arde e mon? Si ko woni, on woniino bomɓe"
        },
        {
            "chapter": 34,
            "verse": 33,
            "text": "Lo'inanooɓe ɓen kadi wi'ani townitinooɓe ɓen: \"Si ko woni, ko pewje (mon) jemma e ñalorma, tuma yamiraynoɗon men yo men yeddu Alla, men waɗana Mo fotondirɗi\". Ɓe suuɗi ninse ɗen, nde ɓe yi'unoo lepte ɗen. Men waɗi kolombooje e daaɗe ɓen yedduɓe. Hara ɓe yoɓitete si wanaa ko ɓe huuwaynoo kon"
        },
        {
            "chapter": 34,
            "verse": 34,
            "text": "Men nulaali jertinoowo e yimɓe saare, si wanaa neeminaaɓe mayre ɓen wi'ay: \"Menen ko men yedduɓe ko nulidaɗon kon"
        },
        {
            "chapter": 34,
            "verse": 35,
            "text": "Ɓe wi'i kadi: \"Ko menen ɓuri ɗuuɗude jawle e ɓiɓɓe, men wonaali kadi lepteteeɓe"
        },
        {
            "chapter": 34,
            "verse": 36,
            "text": "Maaku: \"Pellet, Joomi am hino weertana arsike on, mo O muuyi, O ɓillini (mo O muuyi). Kono ɓurɓe ɗuuɗude e yimɓe ɓen, ɓe anndaa"
        },
        {
            "chapter": 34,
            "verse": 37,
            "text": "Wanaa jawle mon, wanaa jiidi mon woni ko ɓaɗtinirta on ka Amen ɓadal. Si wanaa ɓen gomɗimɓe ɓe golli golle moƴƴe; ɓen ɗon, hino woodani ɓe njoɓdi sowaande, sabu ko ɓe golli kon, kamɓe ka soorooji, ko ɓe hooliiɓe"
        },
        {
            "chapter": 34,
            "verse": 38,
            "text": "Ɓen yaccotooɓe e ronkingol (yimɓe ɓen) e Aayeeje Amen ɗen, ɓen ɗon, ka ka nder lepte woni ko ɓe tawnoytee"
        },
        {
            "chapter": 34,
            "verse": 39,
            "text": "Maaku: \"Pellet, Joomi am hino weertana arsike on, mo O muuyani e jeyaaɓe Makko ɓen, O ɓillini mo (O muuyi e maɓɓe). Kala non ko wintiɗon e huunde, Kanko O lontinay nde. Ko Kanko woni Moƴƴo Arsikoowo"
        },
        {
            "chapter": 34,
            "verse": 40,
            "text": "Ñalnde O mooɓtindiroyta ɓe dendaangal, refti O daalana Malaa'ikaaɓe ɓen: \"E ko ɓee ɗoo (yimɓe) rewaynoo on"
        },
        {
            "chapter": 34,
            "verse": 41,
            "text": "Ɓe wi'a: \"Senayee woodanii Ma! Ko An woni giɗo amen gaanin maɓɓe. Toode ko jinnaaji ɗin ɓe rewaynoo, ko ɓuri ɗuuɗude e maɓɓe, ko ɗin (jinnaaji) gomɗini"
        },
        {
            "chapter": 34,
            "verse": 42,
            "text": "Hannde non, yoga mon waawanaa yoga nafa wanaa lorra. Men wi'anoya ɓen tooñuɓe: \"Meeɗee lepte Yiite nge fennaynoɗon fii mun"
        },
        {
            "chapter": 34,
            "verse": 43,
            "text": "Si Aayeeje Amen ɓannguɗe ɗen janngaamma e maɓɓe, ɓe wi'a: \"Oo wonaali, si wanaa gorko faalaaɗo falagol on e ko baabiraaɓe mon rewayno rewaynoo\". Ɓe wi'i: \"Ndee (Alqur’aanaare) wonaali, si wanaa fenaande fefindaande\". Yedduɓe ɓen wi'ani goonga kan nde ka arunoo e maɓɓe: \"Ndee wonaali, si wanaa mbilewu ɓanngu ngu"
        },
        {
            "chapter": 34,
            "verse": 44,
            "text": "Men addanaali ɓee, defte ɗe ɓe janngata. Men meeɗaali nulude e maɓɓe, jertinoowo ado maa"
        },
        {
            "chapter": 34,
            "verse": 45,
            "text": "Adinooɓe ɓe ɓen [kadi] fenniino (nulaaɓe mun). [Yimɓe maa ɓen] yottaaki sappaɓal ko Men okkunoo ɓen kon. Ɓen fenni Nulaaɓe Amen ɓen, taskii no lepte Am ɗen wa'unoo"
        },
        {
            "chapter": 34,
            "verse": 46,
            "text": "Maaku: \"Anndee ko mi waajorta on, ko (huunde) wootere: \"Ko nde daroranton Alla ɗiɗo ɗiɗo e gooto gooto, refti miijitoɗon. (Anndon) wondiiɗo mon on aldaa e jinna: O wonaali, si wanaa jertinoowo on, e ko woni yeeso (mon), e lepte saɗtuɗe"
        },
        {
            "chapter": 34,
            "verse": 47,
            "text": "Maaku: \"Mi lamndaaki on njoɓdi, ɗum ko fii mon. Njoɓdi am ndin wonaali, si wanaa ka Alla. Kanko Ko O Seediiɗo e kala huunde"
        },
        {
            "chapter": 34,
            "verse": 48,
            "text": "Maaku: \"Pellet, Joomi am ko werlortooɗo [meere nden, hujjaaji] goonga kan, timminɗo anndugol wirniiɗi"
        },
        {
            "chapter": 34,
            "verse": 49,
            "text": "Maaku: \"Goonga kan arii [Iislaamu on], meere [keeferaaku] ngun alaa ka feeña, kadi, nde ruttotaako"
        },
        {
            "chapter": 34,
            "verse": 50,
            "text": "Maaku: \"Si mi majjii, haray ko hoore-am mi majjani; si mi feewii kadi, ko sabu ko sabu ko Joomi am wahayini e am kon, tawde pellet, ko O Nanoowo, Ɓadiiɗo"
        },
        {
            "chapter": 34,
            "verse": 51,
            "text": "Sinno a tinayno, tuma nde ɓe ɗenyii, - laaworde alanaa (ɓe), - ɓe nanngiree e nokkuure ɓadiinde"
        },
        {
            "chapter": 34,
            "verse": 52,
            "text": "Ɓe wi'a: \"Men gomɗinii [Darngal] ngal\", e ko honno gomɗinal woonirani ɓe e nokku woɗɗuɗo"
        },
        {
            "chapter": 34,
            "verse": 53,
            "text": "Hara non ɓe yeddiino nde ko adii, hiɓe werlora ko wirnii e nokku woɗɗuɗo"
        },
        {
            "chapter": 34,
            "verse": 54,
            "text": "Heedee hakkunde e ko ɓe tuuyetee, wano golliranoo e nanndo maɓɓe ko adii, tawde ɓe woniino e sikke cikkiniiɗa"
        },
        {
            "chapter": 35,
            "verse": 1,
            "text": "Yettoore woodanii Alla, Taguɗo kammuuli ɗin e leydi ndin, Waɗuɗo Malaa'ika'en nulaaɓe, marɓe gabitanji(bibje) ɗi ɗiɗi, ɗi tati e nayi. Himo ɓeyda ko O muuyi e tagu Makko ngun, tawde pellet, Alla ko hattanɗo kala huunde"
        },
        {
            "chapter": 35,
            "verse": 2,
            "text": "Kala yurmeende nde Alla udditani yimɓe ɓen, jogitotooɗo nde alaa; kala kadi ko O jogitii, accitoowo ɗum alaa ɓaawo (jogitagol) Makko. Ko Kanko woni Fooluɗo, Ñeeñuɗo"
        },
        {
            "chapter": 35,
            "verse": 3,
            "text": "Ko onon yo yimɓe! jantee neema Alla on e mon. Hara tagoowo ko woori Alla no woodi, mo no arsikira on ka kammu e ka leydi? Reweteeɗo alaa si wanaa Kanko! E ko honno yiilirteɗon [e kaa goonga]"
        },
        {
            "chapter": 35,
            "verse": 4,
            "text": "Si ɓe fennii ma, pellet Nulaaɓe (goo) fennanooma ado maa. Ko faade e Alla, woni ruttorde fiyakuuji ɗin"
        },
        {
            "chapter": 35,
            "verse": 5,
            "text": "Ko onon yo yimɓe! Anndee pellet fodoore Alla nden ko goonga. Wata nguurndam aduna hodu on, wata (seytaane) hodoowo on hodu on e fii Alla"
        },
        {
            "chapter": 35,
            "verse": 6,
            "text": "Pellet, seytaane ko gaño wonani on. Haray jogitoree mo gaño. Anndee ko o noddirta fedde makko nden, ko no ɓe jeydiree e yimɓe dulɓoowe ngen"
        },
        {
            "chapter": 35,
            "verse": 7,
            "text": "Hino woodani yedduɓe ɓen, lepte saɗtuɗe. Ɓeya gomɗimɓe ɓe golli golle moƴƴe, hino woodani ɓe haforaneede e njoɓdi mawndi"
        },
        {
            "chapter": 35,
            "verse": 8,
            "text": "E ko on cuɗinanaaɗo golle mun bonɗe, hara himo yi'a ɗe moƴƴuɗe? - Tawde pellet, Alla no majjina on Mo O muuyi, O fewna Mo O muuyi. Wata a tampinir hoore-maa, sunagol fii maɓɓe. Pellet, Alla ko Annduɗo ko ɓe woni huuwude"
        },
        {
            "chapter": 35,
            "verse": 9,
            "text": "Ko Alla woni wurtuɗo keneeli ɗin, ɗi sogga duule, Men yarnira ɗum leydi yoorundi; Men wuurnitira ɗum leydi ndin, ɓaawo ndi yoorude. Ko wano non ummital ngal"
        },
        {
            "chapter": 35,
            "verse": 10,
            "text": "Kala tawɗo ko teddungal faalaa (yo o ɗaɓɓir Alla), tawde ko Alla jeyi teddungal ngal fow: ko ka Makko woni ko konngol laaɓungol ƴawata, golle moƴƴe ɗen ɓamta ngol. Ɓen fewjooɓe boneeji, hino woodani ɓe lepte saɗtuɗe. Pewje ɓen ɗen, ko bonay ɗe"
        },
        {
            "chapter": 35,
            "verse": 11,
            "text": "Ko Alla tagiri on e mbulbuldi, refti e toɓɓere (maniiyu), refti O waɗi on nooneeji. Deyel saawataa, ngel lelnataa kadi, si wanaa e anndal Makko. Wuurnaaɗo wuurnetaake, ɗuytetaake kadi e nguurndam makko, si wanaa no e deftere. Pellet, ɗum ko newanii ɗum Alla"
        },
        {
            "chapter": 35,
            "verse": 12,
            "text": "Maaje ɗen ɗiɗi fotataa: [Ndiyam] goo ɗoo ɗam, ko welɗam, laaɓungo, newiingo njaram mun, ngoo ɗaa, ko lanɗam haaɗuɗam. Hiɗon ñaama e kala majjam, teewu keccu, hiɗon yaltina kadi hen, cuɗaari ndi ɓoornotoɗon. Hiɗa yi'a laaɗe ɗen no awja e maggo, fii yo on ɗaɓɓiron e ɓural Makko. Belajoo on yettay [Mo]"
        },
        {
            "chapter": 35,
            "verse": 13,
            "text": "Himo naada jemma on e der ñalorma on, O naada ñalorma on e nder jemma on. O elti kadi naange ngen e lewru ndun. Kala mun no doga haa e lajal innaangal. Ko On mooɗon woni Alla, Joomi mon: Ko Kanko Laamu woodani. Ɗiya ɗi noddoton gaanin Makko, ɗi jeytaa yeru gorol tamara"
        },
        {
            "chapter": 35,
            "verse": 14,
            "text": "Si on noddu ɗi, ɗi nanataa noddaandu mon; hay si ɗi nanoy, ɗi jaabitotaako on. Ñalnde Darngal, ɗi yeddoyay sirku mon on. Alaa habroowo ma, wano Humpitiiɗo On"
        },
        {
            "chapter": 35,
            "verse": 15,
            "text": "Ko onon yo yimɓe, ko onon woni hatonjimɓe e Alla ɓen, Alla kan, ko Kanko woni Galo Yettiniiɗo On"
        },
        {
            "chapter": 35,
            "verse": 16,
            "text": "Si O yiɗii, O naɓa on, O adda tagu hesu"
        },
        {
            "chapter": 35,
            "verse": 17,
            "text": "Ɗum wonaali sattuɗum ka Alla"
        },
        {
            "chapter": 35,
            "verse": 18,
            "text": "Wonki ronndotaako doŋgal wonkii goo. Hay si teddiraaki [junuubi] kin noddii e ronndaneede, ki ronndantaake hay huunde, hay si ko ɓadondiraaɗo Anndu ko jertintaa [nana waaju], ko ɓen hulirooɓe Joomi mun ka wirnii, ɓe ñiiɓi e Julde. Kala on laɓɓiniiɗo, haray ko hoore makko o woni laɓɓinanaade. Ko ka Alla woni ruttorde nden"
        },
        {
            "chapter": 35,
            "verse": 19,
            "text": "Bunɗo e yi'oowo fotataa"
        },
        {
            "chapter": 35,
            "verse": 20,
            "text": "wanaa niɓe ɗen e ndaygu ngun"
        },
        {
            "chapter": 35,
            "verse": 21,
            "text": "wanaa ɗowdi ndin e henndu wulndu ndun"
        },
        {
            "chapter": 35,
            "verse": 22,
            "text": "Wanaa kadi wuurɓe ɓen fotata e maayɓe ɓen. Pellet, Alla no nanina on Mo O muuyani. Wanaa an [Nulaaɗo], woni naninoowo, wonɓe ka genaale ɓen"
        },
        {
            "chapter": 35,
            "verse": 23,
            "text": "An a wonaali, si wanaa jertinoowo"
        },
        {
            "chapter": 35,
            "verse": 24,
            "text": "Pellet, Men nulirii ma goonga, ko a wewlinoowo e jertinoowo. Alaa e mofte, si wanaa jertinoowo feƴƴii e maɓɓe"
        },
        {
            "chapter": 35,
            "verse": 25,
            "text": "Si ɓe fennii ma, hari adinooɓe ɓe ɓen fenniino (Nulaaɓe mun), fewndo ɓen Nulaaɓe maɓɓe addannoo ɓanngannduyeeji, e Ɗeri e Deftere ndayginoore"
        },
        {
            "chapter": 35,
            "verse": 26,
            "text": "Refti nanngitir mi yedduɓe ɓen (halakuyee). Taskii no lepte An ɗen waɗtinirnoo"
        },
        {
            "chapter": 35,
            "verse": 27,
            "text": "E a tinaali wonnde Alla jippinirii ndiyam ka kammu? Men fuɗiniri ɗam dimɗe seertuɗe noone. Hino ka pelle, ɗate daneeje e boɗeeje seertyuɗe noone, e pete ɓaleeje"
        },
        {
            "chapter": 35,
            "verse": 28,
            "text": "Hino e yimɓe ɓen, e daabeeji ɗin, e neemoraaɗi ɗin, ɗi nooneeji mun kadi luutondiri. Anndu ko hulata Alla e jeyaaɓe Makko ɓen, ko annduɓe ɓen. Pellet, Alla ko Fooluɗo, Haforoowo"
        },
        {
            "chapter": 35,
            "verse": 29,
            "text": "Ɓen janngooɓe Deftere Alla nden, ɓe ñiiɓi e julde, ɓe nafqii ko Men arsiki ɓe kon gunndoo e kene, hiɓe jortii njulaaku ngu sontataa"
        },
        {
            "chapter": 35,
            "verse": 30,
            "text": "Fii no [Alla] hunnirana ɓe njoɓdiiji maɓɓe ɗin, O ɓeyda ɓe e ɓural Makko ngal. Kanko, ko O Haforoowo, Annditanoowo [on]"
        },
        {
            "chapter": 35,
            "verse": 31,
            "text": "Kon ko Men wahayini e maaɗa e Deftere nden, ko ɗum woni goonga, gomɗinde e ɗen wonɗe yeeso mayre. Pellet, Alla ko Humpitiiɗo Rentuɗo jeyaaɓe Makko ɓen"
        },
        {
            "chapter": 35,
            "verse": 32,
            "text": "Refti Men ronini Deftere nden, ɓen ɓe Men suɓii e jeyaaɓe Amen. Hino e maɓɓe tooñuɓe hoore-mun, hino e maɓɓe hakindinɗo, hino e maɓɓe foolondirooɓe e moƴƴereeji, duŋayee Alla; ko ɗum woni ɓural mawnungal ngal"
        },
        {
            "chapter": 35,
            "verse": 33,
            "text": "Aljannaaji ñiiɓal, ɗi naatata e mun, hara hiɓe cuɗiree ton, jawe kaŋŋe e kaalise e lu’u-lu’u; comci maɓɓe ɗin ton, ko sooyi"
        },
        {
            "chapter": 35,
            "verse": 34,
            "text": "Ɓe wi'a: \"Yettoore woodanii Alla, On ittanɗo en suno. Pellet, Joomi men, ko Haforoowo, Warjotooɗo"
        },
        {
            "chapter": 35,
            "verse": 35,
            "text": "On weernirɗo en ɓural Makko ngal, e galle ñiiɓal, tampere (woo) heɓataa en ton, wanaa ronkere heɓata en ton"
        },
        {
            "chapter": 35,
            "verse": 36,
            "text": "Yedduɓe ɓen kan, ko Yiite Jahannama woodani ɓen; maayde ñaawetaake e maɓɓe, sakko ɓe maaya, ɓe hoynantaake kadi lepte magge ɗen. Ko wano nii Men yoɓitirta kala yedduɗo"
        },
        {
            "chapter": 35,
            "verse": 37,
            "text": "Hara hiɓe ooloo nder ton [ɓe wi'a]: \"Joomi amen, yaltin men; men golla moƴƴere, hara wonah ko men gollaynoo kon\". [O jaaboo ɓe]: \"E men wuurnaano on yeru ko waajitotooɗo waajitoranoo e mun? Jertinoowo kadi ari e mon? Awa meeɗee, sabu faabo alanaa tooñooɓe ɓen"
        },
        {
            "chapter": 35,
            "verse": 38,
            "text": "Pellet, Alla ko Annduɗo wirniiɗi kammuuli ɗin e leydi ndin. Ko O Annduɗo ko suuɗii e ɓerɗe"
        },
        {
            "chapter": 35,
            "verse": 39,
            "text": "Ko Kanko woni waɗuɗo on lontiiɓe ka leydi. Kala yedduɗo, ko e makko lorra geddi makko yantata. Yeddugol heeferɓe ɓen, ɓeydataa ɓe ka Joomi maɓɓe, si wanaa tikkere. Yeddugol ɓeydataa heeferɓe ɓen, si wanaa hayrere"
        },
        {
            "chapter": 35,
            "verse": 40,
            "text": "Maaku: \"E on yi'ii rendiiɗi mon rewoton gaanin Alla ɗin? Hollee lam ko ɗi tagi ka leydi. Kaa hiɗi mari geɓal e [tagugol] kammuuli ɗin? Kaa Men addan ɓe Deftere, nde ɓe woni e ɓanndannduyee mun? Si ko woni, tooñooɓe ɓen alaa e fodude yoga maɓɓe, si wanaa hodo"
        },
        {
            "chapter": 35,
            "verse": 41,
            "text": "Pellet, ko Alla jogitii kammuuli ɗin e leydi ndin, fii wata ɗi dirtu. Hay si ɗi dirtayno, hay gooto jogitotaako ɗi e ɓaawo Makko. O laatike Muññiiɗo, Haforoowo"
        },
        {
            "chapter": 35,
            "verse": 42,
            "text": "Ɓe woodndiri Alla, hattirde e goondooje maɓɓe, wonnde si jertinoowo arii e maɓɓe, pellet, ɓe wonay ɓurɓe feewude wootere e mofte ɗen. Nde jertinoowo non arunoo e maɓɓe, ɗum ɓeydaali ɓe, si wanaa woɗɗitagol"
        },
        {
            "chapter": 35,
            "verse": 43,
            "text": "[Ɓe waɗiri ɗum] mawnintinaare ka keydi, e pewje ɓenɗe. Pewje bonɗe ɗen non huuɓitataa, si wanaa jom-mun'en. Hara hiɓe sabbitii, si wanaa sunna (Alla) on e adinooɓe ɓen? A heɓantaa sunna Alla on battiigu, a heɓantaa sunna Alla waylirɗum"
        },
        {
            "chapter": 35,
            "verse": 44,
            "text": "E ɓee yiilaaki ka leydi, ɓe taskoo ko honno battane adinooɓe ɓen wonirnoo? Hari no ɓuri ɓe tiiɗude doole. Alla siforaali wonnde goɗɗum no ronkina Mo ka kammuuli maa ka leydi. Tawde pellet, ko O Annduɗo, Hattanɗo"
        },
        {
            "chapter": 35,
            "verse": 45,
            "text": "Si tawno Alla nanngitirayno yimɓe ɓen ko ɓe faggitorii kon, O accataano ruugayngel e dow mayri. Ko woni tun, Himo nennitana ɓe haa e lajal anndaa ngal. Si lajal maɓɓe ngal hewtii, [O nanngay ɓe], tawde pellet, Alla ko Reenuɗo jeyaaɓe Makko ɓen"
        },
        {
            "chapter": 36,
            "verse": 1,
            "text": "Yaa-Siin"
        },
        {
            "chapter": 36,
            "verse": 2,
            "text": "Mi woondirii Al*ur'aana ñeñaande nden"
        },
        {
            "chapter": 36,
            "verse": 3,
            "text": "Pellet, an (Nulaaɗo), ko a jeyaaɗo e Nulaaɓe ɓen"
        },
        {
            "chapter": 36,
            "verse": 4,
            "text": "E dow laawol focciingol"
        },
        {
            "chapter": 36,
            "verse": 5,
            "text": "Jippinannde On Fooluɗo, Hinnotoo"
        },
        {
            "chapter": 36,
            "verse": 6,
            "text": "Fii yo a jertinir nde yimɓe, ɓe baabiraaɓe mun jertinanooka: ɓen ko welsindiiɓe"
        },
        {
            "chapter": 36,
            "verse": 7,
            "text": "Gomɗii konngol [lepte] jojjii e ko ɓuri ɗuuɗude e maɓɓe; ɓen ɗon gomɗintaa"
        },
        {
            "chapter": 36,
            "verse": 8,
            "text": "Menen Men waɗii ka daaɗe maɓɓe kolommbooje, ɗen ko yottiiɗe ka bokkuɗe; hara ko ɓe ŋalliniiɓe"
        },
        {
            "chapter": 36,
            "verse": 9,
            "text": "Men waɗi yeeso maɓɓe heedo, ɓaawo maɓɓe kadi heedo, Men hippi ɓe (gite ɗen); waɗti ɓe yi'ataa [goonga]"
        },
        {
            "chapter": 36,
            "verse": 10,
            "text": "Hino fota e maɓɓe, foti a jertini ɓe, maa a jertinaali ɓe; ɓe gomɗintaa"
        },
        {
            "chapter": 36,
            "verse": 11,
            "text": "Anndu ko jertintaa (jaɓa), ko on jokkuɗo Jantoore (Alqur'aana) nden, o huli Jom-Yurmeende On ka wirnii. Wewlinir mo haforaneede e mbarjaari teddundi"
        },
        {
            "chapter": 36,
            "verse": 12,
            "text": "Ko Menen woni wuurnitooɓe maayɓe ɓen, Men winnda ko ɓe ardini e batteeji maɓɓe. Kala huunde, Meɗen mofti nde e deftere ɓanngunde"
        },
        {
            "chapter": 36,
            "verse": 13,
            "text": "Piyan-ɓe misal, fii yimɓe saare, tuma nde Nulaaɓe arunoo ɓe"
        },
        {
            "chapter": 36,
            "verse": 14,
            "text": "Nde Men nulunoo e maɓɓe, [Nulaaɓe] ɗiɗo, ɓe fenni ɓen, Men sammbiniri ɓen, tataɓo, ɓe wi'i: \"Menen, ko men Nulaaɓe e mo'on"
        },
        {
            "chapter": 36,
            "verse": 15,
            "text": "[Yimɓe saare nden] wi'i: \"On wonaali, si wanaa ko on ɓanndinke wano menen. Jom-hinaranke On jippinaali hay huunde, on wonaali, si wanaa ko on fenooɓe"
        },
        {
            "chapter": 36,
            "verse": 16,
            "text": "[Nulaaɓe ɓen] wi'i: \"Joomi amen no anndi pellet, ko men Nulaaɓe e mo'on"
        },
        {
            "chapter": 36,
            "verse": 17,
            "text": "Fawaaki men non, si wanaa yottingol ɓanngina"
        },
        {
            "chapter": 36,
            "verse": 18,
            "text": "[Yimɓe saare nden] wi'iti: \"Men hiitori on kataa. Si tawii non on haɗitaaki, ma men fiɗu on, lepte muusuɗe kadi memira on immorde e amen"
        },
        {
            "chapter": 36,
            "verse": 19,
            "text": "[Nulaaɓe ɓen kadi] wi'iti: \"Kiite mon ɗin, hiɗon wonndi e mun. Ko si on waajaama (hiitinoɗon)? Tigi on, ko on yimɓe fantinooɓe"
        },
        {
            "chapter": 36,
            "verse": 20,
            "text": "Gorko iwri ka ɓuri woɗɗude e saare nden, o ari himo yaccoo, o wi'i: \"Ko onon yo yimɓe am, kori jokkee Nulaaɓe ɓen"
        },
        {
            "chapter": 36,
            "verse": 21,
            "text": "jokkee ɓen ɓe lamndotaako on njoɓdi, ɓen ko fewnaaɓe"
        },
        {
            "chapter": 36,
            "verse": 22,
            "text": "E ko haɗata lam rewugol On taguɗo Lam? Ko ka Makko woni ruttorde mon"
        },
        {
            "chapter": 36,
            "verse": 23,
            "text": "E mi jogtoto reweteeɗi gaanin Makko? Si Jom-yurmeende On muuyanii lam lorra, tefoore majji duncantaali lam hay huunde, ɗi dɗandataa lam kadi"
        },
        {
            "chapter": 36,
            "verse": 24,
            "text": "Haray min ontuma, mi wonii e majjere ɓanngunde"
        },
        {
            "chapter": 36,
            "verse": 25,
            "text": "Min on, mi gomɗinii Joomi mon, nananee lam"
        },
        {
            "chapter": 36,
            "verse": 26,
            "text": "wi'anaa: \"Naatu Aljanna\". O wi'i: \"Haaniino yimɓe am ɓen annda"
        },
        {
            "chapter": 36,
            "verse": 27,
            "text": "ko Joomi am haforani lam, O waɗi lam e teddinaaɓe ɓen"
        }
    ]
}