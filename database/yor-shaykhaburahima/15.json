{
    "chapter": [
        {
            "chapter": 15,
            "verse": 1,
            "text": "’Alif lām rọ̄. Ìwọ̀nyí ni àwọn āyah Tírà náà àti (àwọn āyah) al-Ƙur’ān t’ó ń yanjú ọ̀rọ̀ ẹ̀dá"
        },
        {
            "chapter": 15,
            "verse": 2,
            "text": "Ó ṣeé ṣe kí àwọn t’ó ṣàì gbàgbọ́ nífẹ̀ẹ́ sí pé àwọn ìbá sì ti jẹ́ mùsùlùmí (nílé ayé)"
        },
        {
            "chapter": 15,
            "verse": 3,
            "text": "Fi wọ́n sílẹ̀, kí wọ́n jẹ, kí wọ́n gbádùn, kí ìrètí (ẹ̀mí gígùn) kó àìrójú ráàyè bá wọn (láti ṣẹ̀sìn); láìpẹ́ wọ́n máa mọ̀"
        },
        {
            "chapter": 15,
            "verse": 4,
            "text": "A kò pa ìlú kan run rí àfi kí ó ní àkọsílẹ̀ tí A ti mọ̀"
        },
        {
            "chapter": 15,
            "verse": 5,
            "text": "Kò sí ìjọ kan (tí ó parun) ṣíwájú àkókò rẹ̀ (nínú Laohul-Mahfuuṭḥ); wọn kò sì níí sún un ṣíwájú fún wọn"
        },
        {
            "chapter": 15,
            "verse": 6,
            "text": "Wọ́n wí pé: “Ìwọ tí Wọ́n sọ al-Ƙur’ān kalẹ̀ fún, dájúdájú wèrè ni ẹ́"
        },
        {
            "chapter": 15,
            "verse": 7,
            "text": "Kí ni kò jẹ́ kí ìwọ mú àwọn mọlāika wá bá wa, tí ìwọ bá wà nínú àwọn olódodo?”"
        },
        {
            "chapter": 15,
            "verse": 8,
            "text": "A ò níí sọ mọlāika kalẹ̀ bí kò ṣe pẹ̀lú òdodo. Wọn kò sì níí lọ́ wọn lára mọ́ nígbà náà (tí àwọn mọlāika bá sọ̀kalẹ̀)"
        },
        {
            "chapter": 15,
            "verse": 9,
            "text": "Dájúdájú Àwa l’A sọ Tírà Ìrántí kalẹ̀ (ìyẹn al-Ƙur’ān). Dájúdájú Àwa sì ni Olùṣọ́ rẹ̀"
        },
        {
            "chapter": 15,
            "verse": 10,
            "text": "Dájúdájú ṣíwájú rẹ A ti rán (àwọn Òjíṣẹ́) níṣẹ́ sí àwọn ìjọ, àwọn ẹni àkọ́kọ́"
        },
        {
            "chapter": 15,
            "verse": 11,
            "text": "Òjíṣẹ́ kan kò sì níí dé bá wọn àfi kí wọ́n fi ṣe yẹ̀yẹ́"
        },
        {
            "chapter": 15,
            "verse": 12,
            "text": "Báyẹn ni A ṣe ń fi (àìsàn) sínú ọkàn àwọn ẹlẹ́ṣẹ̀"
        },
        {
            "chapter": 15,
            "verse": 13,
            "text": "Wọn kò níí gba Ànábì (sollalāhu 'alayhi wa sallam) gbọ́; ìṣe (Allāhu lórí) àwọn ẹni àkọ́kọ́ kúkú ti ré kọjá"
        },
        {
            "chapter": 15,
            "verse": 14,
            "text": "Tí ó bá jẹ́ pé A ṣí ìlẹ̀kùn kan sílẹ̀ fún wọn láti inú sánmọ̀, tí wọn kò sì yé gbabẹ̀ gùnkè lọ (sínú sánmọ̀)"
        },
        {
            "chapter": 15,
            "verse": 15,
            "text": "dájúdájú wọ́n á wí pé: “Wọ́n kúkú lo ìṣíjú fún wa ni. Ńṣe ni wọ́n ń dan wá.”"
        },
        {
            "chapter": 15,
            "verse": 16,
            "text": "A kúkú fi àwọn ibùsọ̀ (ìràwọ̀) sínú sánmọ̀ (ayé). A sì ṣe é ní ọ̀ṣọ́ fún àwọn olùwòran"
        },
        {
            "chapter": 15,
            "verse": 17,
            "text": "A sì fi ààbò bo ìmísí sánmọ̀ lọ́dọ̀ gbogbo èṣù, ẹni ẹ̀kọ̀"
        },
        {
            "chapter": 15,
            "verse": 18,
            "text": "Àfi (èṣù) tí ó bá jí ọ̀rọ̀ gbọ́. Nígbà náà sì ni ògúnná pọ́nńbélé yó tẹ̀lé e láti ẹ̀yìn"
        },
        {
            "chapter": 15,
            "verse": 19,
            "text": "Ilẹ̀, A tẹ́ ẹ pẹrẹsẹ. A sì ju àwọn àpáta t’ó dúró gbagidi sínú rẹ̀. A sì mú gbogbo n̄ǹkan tí ó ní òdíwọ̀n hù jáde láti inú rẹ̀"
        },
        {
            "chapter": 15,
            "verse": 20,
            "text": "A ṣe ọ̀nà ìjẹ-ìmu sínú (ilé ayé) fun ẹ̀yin àti àwọn tí ẹ̀yin kò lè pèsè fún"
        },
        {
            "chapter": 15,
            "verse": 21,
            "text": "Kò sì sí kiní kan àfi kí ilé-ọrọ̀ rẹ̀ wà lọ́dọ̀ Wa. Àwa kò sì níí sọ̀ ọ́ kalẹ̀ àfi pẹ̀lú òdíwọ̀n tí A ti mọ̀"
        },
        {
            "chapter": 15,
            "verse": 22,
            "text": "Àti pé A rán atẹ́gùn láti kó ẹ̀ṣújò jọ. A sì sọ omi kalẹ̀ láti sánmọ̀. Nítorí náà, A fun yín mu. Ẹ̀yin sì kọ́ ni ẹ kó omi òjò jọ (sójú sánmọ̀)"
        },
        {
            "chapter": 15,
            "verse": 23,
            "text": "Dájúdájú Àwa, Àwa mà l’À ń sọ (ẹ̀dá) di alààyè. A sì ń sọ ọ́ di òkú. Àwa sì ni A óò jogún (ẹ̀dá)"
        },
        {
            "chapter": 15,
            "verse": 24,
            "text": "Àti pé dájúdájú A mọ àwọn olùgbawájú nínú yín. Dájúdájú A sì mọ àwọn olùgbẹ̀yìn"
        },
        {
            "chapter": 15,
            "verse": 25,
            "text": "Dájúdájú Olúwa rẹ, Òun l’Ó máa kó wọn jọ. Dájúdájú Òun ni Ọlọ́gbọ́n, Onímọ̀"
        },
        {
            "chapter": 15,
            "verse": 26,
            "text": "Dájúdájú A ṣẹ̀dá ènìyàn láti ara amọ̀ t’ó ń dún koko, t’ó ti pàwọ̀dà"
        },
        {
            "chapter": 15,
            "verse": 27,
            "text": "Àti pé àlùjànnú, A ṣẹ̀dá rẹ̀ ṣíwájú (ènìyàn) láti ara iná alátẹ́gùn gbígbóná tí kò ní èéfín"
        },
        {
            "chapter": 15,
            "verse": 28,
            "text": "(Rántí) nígbà tí Olúwa rẹ sọ fún àwọn mọlāika pé: “Dájúdájú Èmi yóò ṣe ẹ̀dá abara kan láti ara amọ̀ t’ó ń dún koko, t’ó ti pàwọ̀dà"
        },
        {
            "chapter": 15,
            "verse": 29,
            "text": "Nígbà tí Mo bá ṣe é t’ó gún régé tán, tí Mo fẹ́ ẹ̀mí sí i (lára) nínú ẹ̀mí Mi (tí Mo dá), nígbà náà ẹ dojú bolẹ̀ fún un ní olùforíkanlẹ̀-kíni"
        },
        {
            "chapter": 15,
            "verse": 30,
            "text": "Nítorí náà, àwọn mọlāika, gbogbo wọn pátápátá sì forí kanlẹ̀ kí i"
        },
        {
            "chapter": 15,
            "verse": 31,
            "text": "Àyàfi ’Iblīs. Ó kọ̀ láti wà nínú àwọn olùforíkanlẹ̀ náà"
        },
        {
            "chapter": 15,
            "verse": 32,
            "text": "(Allāhu) sọ pé: \"’Iblīs, kí l’ó dí ọ lọ́wọ́ láti wà nínú àwọn olùforíkanlẹ̀"
        },
        {
            "chapter": 15,
            "verse": 33,
            "text": "Ó wí pé: \"Èmi kò níí forí kanlẹ̀ kí abara kan tí O ṣẹ̀dá rẹ̀ láti ara amọ̀ t’ó ń dún koko, t’ó ti pàwọ̀dà"
        },
        {
            "chapter": 15,
            "verse": 34,
            "text": "(Allāhu) sọ pé: \"Nítorí náà, jáde kúrò nínú rẹ̀. Dájúdájú, ìwọ ni ẹni-ẹ̀kọ̀"
        },
        {
            "chapter": 15,
            "verse": 35,
            "text": "Àti pé, dájúdájú ègún ń bẹ lórí rẹ títí di Ọjọ́ ẹ̀san"
        },
        {
            "chapter": 15,
            "verse": 36,
            "text": "Ó wí pé: “Olúwa mi, lọ́ mi lára títí di Ọjọ́ Àjíǹde.”"
        },
        {
            "chapter": 15,
            "verse": 37,
            "text": "(Allāhu) sọ pé: \"Dájúdájú ìwọ wà lára àwọn tí A óò lọ́ lára"
        },
        {
            "chapter": 15,
            "verse": 38,
            "text": "títí di ọjọ́ àkókò tí A ti mọ"
        },
        {
            "chapter": 15,
            "verse": 39,
            "text": "Ó wí pé: \"Olúwa mi, fún wí pé O ti ṣe mí ní ẹni anù, dájúdájú emí yóò ṣe (aburú) ní ọ̀ṣọ́ fún wọn lórí ilẹ̀. Dájúdájú èmi yó sì kó gbogbo wọn sínú anù"
        },
        {
            "chapter": 15,
            "verse": 40,
            "text": "àfi àwọn ẹrúsìn Rẹ, àwọn ẹni ẹ̀ṣà nínú wọn"
        },
        {
            "chapter": 15,
            "verse": 41,
            "text": "(Allāhu) sọ pé: \"(Ìdúróṣinṣin lójú) ọ̀nà tààrà, Ọwọ́ Mi ni èyí wà"
        },
        {
            "chapter": 15,
            "verse": 42,
            "text": "Dájúdájú àwọn ẹrúsìn Mi, kò sí agbára kan fún ọ lórí wọn, àyàfi ẹni tí ó bá tẹ̀lé ọ nínú àwọn ẹni anù"
        },
        {
            "chapter": 15,
            "verse": 43,
            "text": "Àti pé dájúdájú iná Jahanamọ ni àdéhùn fún gbogbo wọn"
        },
        {
            "chapter": 15,
            "verse": 44,
            "text": "Àwọn ojú ọ̀nà méje ń bẹ fún (iná). Àtúnpín tún wà fún ojú-ọ̀nà kọ̀ọ̀kan"
        },
        {
            "chapter": 15,
            "verse": 45,
            "text": "Dájúdájú àwọn olùbẹ̀rù (Allāhu) máa wà nínú àwọn Ọgbà Ìdẹ̀ra pẹ̀lú àwọn odò (t’ó ń ṣàn nísàlẹ̀ rẹ̀)"
        },
        {
            "chapter": 15,
            "verse": 46,
            "text": "(A máa sọ pé): “Ẹ wọ inú rẹ̀ pẹ̀lú àlàáfíà ní olùfàyàbalẹ̀.”"
        },
        {
            "chapter": 15,
            "verse": 47,
            "text": "A sì máa yọ ohun tí ń bẹ nínú ọkàn wọn t’ó jẹ́ inúnibíni kúrò; (wọn yóò di) ọmọ-ìyá (ara wọn. Wọn yóò wà) lórí ibùsùn, tí wọn yóò kọjú síra wọn"
        },
        {
            "chapter": 15,
            "verse": 48,
            "text": "Wàhálà kan kò níí bá wọn nínú rẹ̀. Wọn kò sì níí mú wọn jáde kúrò nínú rẹ̀"
        },
        {
            "chapter": 15,
            "verse": 49,
            "text": "Fún àwọn ẹrúsìn Mi ní ìró pé dájúdájú Èmi ni Aláforíjìn, Àṣàkẹ́-ọ̀run"
        },
        {
            "chapter": 15,
            "verse": 50,
            "text": "Àti pé dájúdájú ìyà Mi ni ìyà ẹlẹ́ta-eléro"
        },
        {
            "chapter": 15,
            "verse": 51,
            "text": "Fún wọn ní ìró nípa àlejò (Ànábì) ’Ibrọ̄hīm"
        },
        {
            "chapter": 15,
            "verse": 52,
            "text": "(Rántí) nígbà tí wọ́n wọlé tọ̀ ọ́, wọ́n sì sọ pé: “Àlàáfíà”. Ó sọ pé: “Dájúdájú ẹ̀rù yín ń ba àwa.”"
        },
        {
            "chapter": 15,
            "verse": 53,
            "text": "Wọ́n sọ pé: \"Má ṣe bẹ̀rù. Dájúdájú àwa yóò fún ọ ní ìró ìdùnnú (nípa bíbí) ọmọkùnrin onímímọ̀ kan"
        },
        {
            "chapter": 15,
            "verse": 54,
            "text": "Ó sọ pé: \"Ṣé ẹ̀ ń fún mi ní ìró ìdùnnú (nípa bíbí ọmọ) nígbà tí ogbó ti dé sí mi? Ìró ìdùnnú wo ni ẹ̀ ń fún mi ná"
        },
        {
            "chapter": 15,
            "verse": 55,
            "text": "Wọ́n sọ pé: “À ń fún ọ ní ìró ìdùnnú pẹ̀lú òdodo. Nítorí náà, má ṣe wà lára àwọn olùjákànmùná.”"
        },
        {
            "chapter": 15,
            "verse": 56,
            "text": "Ó sọ pé: “Kò mà sí ẹni tí ó máa jákànmùná nínú ìkẹ́ Olúwa Rẹ̀ bí kò ṣe àwọn olùṣìnà.”"
        },
        {
            "chapter": 15,
            "verse": 57,
            "text": "Ó sọ pé: “Kí tún ni ọ̀rọ̀ tí ẹ bá wá, ẹ̀yin Òjíṣẹ́?”"
        },
        {
            "chapter": 15,
            "verse": 58,
            "text": "Wọ́n sọ pé: \"Dájúdájú Wọ́n rán wa níṣẹ́ sí ìjọ ẹlẹ́ṣẹ̀ ni"
        },
        {
            "chapter": 15,
            "verse": 59,
            "text": "Àfi ará ilé (Ànábì) Lūt. Dájúdájú àwa yóò gba wọn là pátápátá"
        },
        {
            "chapter": 15,
            "verse": 60,
            "text": "Àfi ìyàwó rẹ̀; A ti kọ kádàrá rẹ̀ (pé) dájúdájú ó máa wà nínú àwọn t’ó máa ṣẹ́kù lẹ́yìn sínú ìparun"
        },
        {
            "chapter": 15,
            "verse": 61,
            "text": "Nígbà tí àwọn Òjíṣẹ́ dé ọ̀dọ̀ ará ilé (Ànábì) Lūt"
        },
        {
            "chapter": 15,
            "verse": 62,
            "text": "(Ànábì Lūt) sọ pé: “Dájúdájú ẹ̀yin jẹ́ àjòjì ènìyàn.”"
        },
        {
            "chapter": 15,
            "verse": 63,
            "text": "Wọ́n sọ pé: “Rárá, a wá sọ́dọ̀ rẹ nítorí ohun tí wọ́n ń ṣeyèméjì nípa rẹ̀"
        },
        {
            "chapter": 15,
            "verse": 64,
            "text": "A mú òdodo wá bá ọ ni. Àti pé dájúdájú olódodo ni àwa"
        },
        {
            "chapter": 15,
            "verse": 65,
            "text": "Nítorí náà, mú ará ilé rẹ jáde ní apá kan òru. Kí o sì tẹ̀lé wọn lẹ́yìn. Ẹnì kan nínú yín kò sì gbọdọ̀ ṣíjú wo ẹ̀yìn wò. Kí ẹ sì lọ sí àyè tí wọ́n ń pa láṣẹ fun yín"
        },
        {
            "chapter": 15,
            "verse": 66,
            "text": "A sì jẹ́ kí ìdájọ́ ọ̀rọ̀ yìí hàn sí i pé dájúdájú A máa pa àwọn (ẹlẹ́ṣẹ̀) wọ̀nyí run pátápátá nígbà tí wọ́n bá mọ́júmọ́"
        },
        {
            "chapter": 15,
            "verse": 67,
            "text": "Àwọn ará ìlú náà dé, wọ́n sì ń yọ̀ sẹ̀sẹ̀"
        },
        {
            "chapter": 15,
            "verse": 68,
            "text": "(Ànábì Lūt) sọ pé: “Dájúdájú àwọn wọ̀nyí ni àlejò mi. Nítorí náà, ẹ má ṣe dójú tì mí"
        },
        {
            "chapter": 15,
            "verse": 69,
            "text": "Kí ẹ bẹ̀rù Allāhu. Kí ẹ sì má ṣe yẹpẹrẹ mi"
        },
        {
            "chapter": 15,
            "verse": 70,
            "text": "Wọ́n wí pé: “Ǹjẹ́ àwa kò ti kọ̀ fún ọ (nípa gbígba àlejò) àwọn ẹ̀dá?”"
        },
        {
            "chapter": 15,
            "verse": 71,
            "text": "Ó sọ pé: “Àwọn ọmọbìnrin mi nìwọ̀nyí, tí ẹ bá ní n̄ǹkan tí ẹ fẹ́ (fi wọ́n) ṣe.”"
        },
        {
            "chapter": 15,
            "verse": 72,
            "text": "(Allāhu sọ pé): “Mo fi ìṣẹ̀mí ìwọ (Ànábì Muhammad) búra; dájúdájú wọ́n kúkú wà nínú ìdààmú ọpọlọ, tí wọ́n ń pa rìdàrìdà.”"
        },
        {
            "chapter": 15,
            "verse": 73,
            "text": "Nítorí náà, ohùn igbe mú wọn nígbà tí òòrùn òwúrọ̀ yọ sí wọn"
        },
        {
            "chapter": 15,
            "verse": 74,
            "text": "A sì sọ òkè ìlú wọn di ìsàlẹ̀ rẹ̀ (ìlú wọ́n dojú bolẹ̀). A tún rọ òjò òkúta amọ̀ (sísun) lé wọn lórí"
        },
        {
            "chapter": 15,
            "verse": 75,
            "text": "Dájúdájú àwọn àmì wà nínú ìyẹn fún àwọn alárìíwòye"
        },
        {
            "chapter": 15,
            "verse": 76,
            "text": "Dájúdájú (ìlú náà) kúkú wà lójú ọ̀nà (tí ẹ̀ ń tọ̀ lọ tọ̀ bọ̀)"
        },
        {
            "chapter": 15,
            "verse": 77,
            "text": "Dájúdájú àmì wà nínú ìyẹn fún àwọn onígbàgbọ́ òdodo"
        },
        {
            "chapter": 15,
            "verse": 78,
            "text": "Àwọn ará ’Aekah náà jẹ́ alábòsí"
        },
        {
            "chapter": 15,
            "verse": 79,
            "text": "A sì gbẹ́san lára wọn. Dájújájú àwọn ìlú méjèèjì l’ó kúkú wà lójú ọ̀nà gban̄gba (tí ẹ̀ ń tọ̀ lọ tọ̀ bọ̀)"
        },
        {
            "chapter": 15,
            "verse": 80,
            "text": "Dájúdájú àwọn ará Ihò àpáta pe àwọn Òjíṣẹ́ ní òpùrọ́"
        },
        {
            "chapter": 15,
            "verse": 81,
            "text": "A sì fún wọn ní àwọn àmì Wa. Àmọ́ wọ́n gbúnrí kúrò níbẹ̀"
        },
        {
            "chapter": 15,
            "verse": 82,
            "text": "Wọ́n máa ń gbẹ́ àwọn ilé ìgbé ìfàyàbalẹ̀ sínú àwọn àpáta"
        },
        {
            "chapter": 15,
            "verse": 83,
            "text": "Ohùn igbe sì mú wọn nígbà tí wọ́n mọ́júmọ́"
        },
        {
            "chapter": 15,
            "verse": 84,
            "text": "Ohun tí wọ́n ń ṣe níṣẹ́ kò sì rọ̀ wọ́n lọ́rọ̀ (níbi ìyà)"
        },
        {
            "chapter": 15,
            "verse": 85,
            "text": "A kò ṣẹ̀dá àwọn sánmọ̀, ilẹ̀ àti n̄ǹkan t’ó wà láààrin àwọn méjèèjì bí kò ṣe pẹ̀lú òdodo. Dájúdájú Àkókò náà máa dé. Nítorí náà, ṣàmójúkúrò ní àmójúkúrò t’ó rẹwà"
        },
        {
            "chapter": 15,
            "verse": 86,
            "text": "Dájúdájú Olúwa rẹ ni Ẹlẹ́dàá, Onímọ̀"
        },
        {
            "chapter": 15,
            "verse": 87,
            "text": "Dájúdájú A fún ọ ní Sab‘u Mọthānī (ìyẹn, sūrah al-Fātihah) àti al-Ƙur’ān t’ó tóbi"
        },
        {
            "chapter": 15,
            "verse": 88,
            "text": "Ìwọ kò gbọdọ̀ ṣíjú rẹ wo ohun tí A fi ṣe ìgbádún ayé lóríṣiríṣi fún àwọn kan nínú wọn. Má ṣe banújẹ́ nítorí wọn. Kí o sì rẹ apá rẹ nílẹ̀ fún àwọn onígbàgbọ́ òdodo"
        },
        {
            "chapter": 15,
            "verse": 89,
            "text": "Kí o sì sọ pé: “Dájúdájú èmi ni olùkìlọ̀ pọ́nńbélé.”"
        },
        {
            "chapter": 15,
            "verse": 90,
            "text": "Gẹ́gẹ́ bí A ṣe sọ (ìyà) kalẹ̀ fún àwọn t’ó ń pín òdodo mọ́ irọ́"
        },
        {
            "chapter": 15,
            "verse": 91,
            "text": "àwọn tí wọ́n sọ al-Ƙur’ān di ìpínkúpìn-ín"
        },
        {
            "chapter": 15,
            "verse": 92,
            "text": "Olúwa rẹ fi Ara Rẹ̀ búra fún ọ pé, A máa bi gbogbo wọn ní ìbéèrè"
        },
        {
            "chapter": 15,
            "verse": 93,
            "text": "nípa ohun tí wọ́n ń ṣe níṣẹ́"
        },
        {
            "chapter": 15,
            "verse": 94,
            "text": "Nítorí náà, kéde n̄ǹkan tí A pa láṣẹ fún ọ. Kí o sì ṣẹ́rí kúrò lọ́dọ̀ àwọn ọ̀ṣẹbọ"
        },
        {
            "chapter": 15,
            "verse": 95,
            "text": "Dájúdájú Àwa yóò tó ọ (níbi aburú) àwọn oníyẹ̀yẹ́"
        },
        {
            "chapter": 15,
            "verse": 96,
            "text": "àwọn t’ó ń mú ọlọ́hun mìíràn mọ́ Allāhu. Láìpẹ́ wọ́n máa mọ̀"
        },
        {
            "chapter": 15,
            "verse": 97,
            "text": "Àwa kúkú ti mọ̀ pé dájúdájú ohun tí wọ́n ń wí ń kó ìnira bá ọ"
        },
        {
            "chapter": 15,
            "verse": 98,
            "text": "Nítorí náà, ṣe àfọ̀mọ́ pẹ̀lú ìdúpẹ́ fún Olúwa rẹ. Kí o sì wà nínú àwọn olùforíkanlẹ̀ (fún Un)"
        },
        {
            "chapter": 15,
            "verse": 99,
            "text": "Jọ́sìn fún Olúwa rẹ títí àmọ̀dájú (ìyẹn, ikú) yóò fi dé bá ọ"
        }
    ]
}