{
    "pages": [
        {
            "chapter": 53,
            "verse": 27,
            "text": "Dájúdájú àwọn tí kò ní ìgbàgbọ́ òdodo nínú Ọjọ́ Ìkẹ́yìn, àwọn ni wọ́n ń fún àwọn mọlāika ní orúkọ obìnrin"
        },
        {
            "chapter": 53,
            "verse": 28,
            "text": "Kò sí ìmọ̀ kan fún wọn nípa rẹ̀. Wọn kò sì tẹ̀lé kiní kan bí kò ṣe àròsọ. Dájúdájú àròsọ kò sì níí rọrọ̀ kiní kan lára òdodo"
        },
        {
            "chapter": 53,
            "verse": 29,
            "text": "Nítorí náà, ṣẹ́rí kúrò ní ọ̀dọ̀ ẹni t’ó kẹ̀yìn sí ìrántí Wa, tí kò sì gbèrò kiní kan àfi ìṣẹ̀mí ayé"
        },
        {
            "chapter": 53,
            "verse": 30,
            "text": "Ìyẹn ni òdíwọ̀n (àti òpin) ìmọ̀ wọn. Dájúdájú Olúwa rẹ, Ó nímọ̀ jùlọ nípa ẹni t’ó ṣìnà kúrò lójú ọ̀nà Rẹ̀. Ó sì nímọ̀ jùlọ nípa ẹni t’ó mọ̀nà"
        },
        {
            "chapter": 53,
            "verse": 31,
            "text": "Ti Allāhu ni ohunkóhun t’ó wà nínú àwọn sánmọ̀ àti ohunkóhun t’ó wà nínú ilẹ̀ nítorí kí Ó lè san àwọn t’ó ṣe iṣẹ́ aburú ní ẹ̀san ohun tí wọ́n ṣe níṣẹ́ àti nítorí kí Ó lè san àwọn t’ó ṣe iṣẹ́ rere ni ẹ̀san rere"
        },
        {
            "chapter": 53,
            "verse": 32,
            "text": "Àwọn t’ó ń jìnnà sí ẹ̀ṣẹ̀ ńlá ńlá àti ìwà ìbàjẹ́ àyàfi àwọn ẹ̀ṣẹ̀ pẹ́ẹ́pẹ̀ẹ̀pẹ́, dájúdájú Olúwa rẹ gbòòrò ní àforíjìn. Ó nímọ̀ jùlọ nípa yín nígbà tí Ó ṣẹ̀dá yín láti inú ilẹ̀ àti nígbà tí ẹ wà ní ọlẹ̀ nínú àwọn ikùn ìyá yín. Nítorí náà, ẹ má ṣe fọra yín mọ́. Ó nímọ̀ jùlọ nípa ẹni t’ó bẹ̀rù (Rẹ̀)"
        },
        {
            "chapter": 53,
            "verse": 33,
            "text": "Sọ fún mi nípa ẹni t’ó gbúnrí (kúrò níbi òdodo)"
        },
        {
            "chapter": 53,
            "verse": 34,
            "text": "tí ó fi díẹ̀ tọrẹ, tí ó sì di ìyókù mọ́wọ́"
        },
        {
            "chapter": 53,
            "verse": 35,
            "text": "Ṣé ìmọ̀ ìkọ̀kọ̀ wà ní ọ̀dọ̀ rẹ, tí ó sì ń rí i (pé ẹlòmíìràn l’ó ma bá òun jìyà lọ́run)"
        },
        {
            "chapter": 53,
            "verse": 36,
            "text": "Tàbí wọn kò fún un ní ìró ohun t’ó wà nínú tírà (Ànábì) Mūsā ni"
        },
        {
            "chapter": 53,
            "verse": 37,
            "text": "àti (tírà Ànábì) ’Ibrọ̄hīm, ẹni t’ó mú (òfin Allāhu) ṣẹ"
        },
        {
            "chapter": 53,
            "verse": 38,
            "text": "pé dájúdájú ẹlẹ́rù-ẹ̀ṣẹ̀ kan kò níí ru ẹrù-ẹ̀ṣẹ̀ ẹlòmíìràn"
        },
        {
            "chapter": 53,
            "verse": 39,
            "text": "Àti pé kò sí kiní kan fún ènìyàn àfi ohun t’ó ṣe níṣẹ́"
        },
        {
            "chapter": 53,
            "verse": 40,
            "text": "Àti pé dájúdájú iṣẹ́ rẹ̀, láìpẹ́ wọ́n máa fi hàn án"
        },
        {
            "chapter": 53,
            "verse": 41,
            "text": "Lẹ́yìn náà, wọ́n máa san án ní ẹ̀san rẹ̀, ní ẹ̀san t’ó kún jùlọ"
        },
        {
            "chapter": 53,
            "verse": 42,
            "text": "Àti pé dájúdájú ọ̀dọ̀ Olúwa rẹ ni òpin (ìrìn-àjò ẹ̀dá)"
        },
        {
            "chapter": 53,
            "verse": 43,
            "text": "Dájúdájú Òun l’Ó ń pa (ẹ̀dá) ní ẹ̀rín. Ó sì ń pa (ẹ̀dá) ní ẹkún"
        },
        {
            "chapter": 53,
            "verse": 44,
            "text": "Dájúdájú Òun l’Ó ń sọ (ẹ̀dá) di òkú. Ó sì ń sọ (ẹ̀dá) di alààyè"
        }
    ]
}