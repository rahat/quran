{
    "pages": [
        {
            "chapter": 7,
            "verse": 12,
            "text": "(Allāhu) sọ pé: \"Kí ni ó kọ̀ fún ọ láti forí kanlẹ̀ kí i nígbà tí Mo pa á láṣẹ fún ọ.\" (Èṣù) wí pé: \"Èmi lóore jùlọ sí òun; iná ni O fi dá èmi, O sì dá òun láti ara erùpẹ̀ amọ̀"
        },
        {
            "chapter": 7,
            "verse": 13,
            "text": "(Allāhu) sọ pé: \"Sọ̀kalẹ̀ kúrò níbí nítorí pé kò lẹ́tọ̀ọ́ fún ọ láti ṣègbéraga níbí. Nítorí náà, jáde dájúdájú ìwọ ń bẹ nínú àwọn ẹni yẹpẹrẹ"
        },
        {
            "chapter": 7,
            "verse": 14,
            "text": "(Èṣù) wí pé: \"Lọ́ mi lára títí di ọjọ́ tí wọn yóò gbé àwọn ènìyàn dìde"
        },
        {
            "chapter": 7,
            "verse": 15,
            "text": "(Allāhu) sọ pé: \"Dájúdájú ìwọ ń bẹ nínú àwọn tí A óò lọ́ lára"
        },
        {
            "chapter": 7,
            "verse": 16,
            "text": "(Èṣù) wí pé: \"Fún wí pé O ti fi mí sínú anù, èmi yóò jókòó dè wọ́n ní ọ̀nà tààrà Rẹ"
        },
        {
            "chapter": 7,
            "verse": 17,
            "text": "Lẹ́yìn náà, dájúdájú èmi yóò wá bá wọn láti iwájú wọn, láti ẹ̀yìn wọn, láti ọ̀tún wọn àti òsì wọn. Ìwọ kò sì níí rí ọ̀pọ̀lọ́pọ̀ wọn ní olùdúpẹ́ (fún Ọ)"
        },
        {
            "chapter": 7,
            "verse": 18,
            "text": "(Allāhu) sọ pé: \"Jáde kúrò níbí (kí o sì di) alábùkù, ẹni-àlédànù. Dájúdájú ẹnikẹ́ni t’ó bá tẹ̀lé ọ nínú wọn, dájúdájú Èmi yóò fi gbogbo yín kún inú iná Jahanamọ"
        },
        {
            "chapter": 7,
            "verse": 19,
            "text": "Ādam, kí ìwọ àti ìyàwó rẹ máa gbé nínú Ọgbà Ìdẹ̀ra. Nítorí náà, ẹ máa jẹ níbikíbi tí ẹ bá fẹ́. Kí ẹ sì má ṣe súnmọ́ igi yìí nítorí kí ẹ má baà wà nínú àwọn alábòsí"
        },
        {
            "chapter": 7,
            "verse": 20,
            "text": "Èṣù sì kó ròyíròyí bá àwọn méjèèjì nítorí kí ó lè fi ohun tí A fi pamọ́ nínú ìhòhò ara wọn hàn wọ́n. Ó sì wí pé: \"Olúwa ẹ̀yin méjèèjì kò kọ igi yìí fun yín bí kò ṣe pé kí ẹ̀yin méjèèjì má baà di mọlāika tàbí kí ẹ̀yin méjèèjì má baà di olùṣegbére"
        },
        {
            "chapter": 7,
            "verse": 21,
            "text": "Ó sì búra fún àwọn méjèèjì pé: \"Dájúdájú èmi wà nínú àwọn onímọ̀ràn fún ẹ̀yin méjèèjì"
        },
        {
            "chapter": 7,
            "verse": 22,
            "text": "Ó sì tan àwọn méjèèjì jẹ. Nígbà tí àwọn méjèèjì tọ́ igi náà wò, ìhòhò àwọn méjèèjì sì hàn síra wọn. Wọ́n bá bẹ̀rẹ̀ sí fi àwọn ewé Ọgbà Ìdẹ̀ra bora wọn. Olúwa àwọn méjèèjì sì pè wọ́n pé: \"Ǹjẹ́ Èmi kò ti kọ igi náà fun ẹ̀yin méjèèjì? (Ṣé) Èmi kò sì ti sọ fún ẹ̀yin méjèèjì pé ọ̀tá pọ́nńbélé ni Èṣù jẹ́ fun yín"
        }
    ]
}