{
    "maqras": [
        {
            "chapter": 6,
            "verse": 111,
            "text": "Kananjalo ukuba Sasinokuthumela iingelosi kubo, baza nabafileyo bathetha nabo, Saza Thina Sahlanganisa zonke izinto phambi kwamehlo abo, babengayi kukholwa Engathandanga uAllâh. Kodwa uninzi lwabo luziphatha ngobudenge"
        },
        {
            "chapter": 6,
            "verse": 112,
            "text": "Ke ngoko Sinyulele uMprofeti ngamnye iintshaba ooSathana phakathi koluntu neejinni, bephefumlelana ngeentetho ezihonjisiweyo eziluwexulo (oluyinkohliso), ukuba iNkosi yakho Ibithande ngolo hlobo bebengazi kuyenza loo nto; bayeke ke nemiqambo yabo yamampunge"
        },
        {
            "chapter": 6,
            "verse": 113,
            "text": "(Oku kwenziwe) khon’ukuze iintliziyo zabo bangakholwayo kuBomi oBuzayo zinamathele kuloo nkohliso, kwanokuba bahlale (benjalo) bekholisekile yiyo, kwanokuba benze ezo zinto bazenzayo (zonke iintlobo zezono)"
        },
        {
            "chapter": 6,
            "verse": 114,
            "text": "(Yithi Muhammad) Ndifune mgwebi wumbi na endaweni ka-Allâh, lo gama inguYe Onithumelele iNcwadi (i’Kur’ân), echaza, inike ingcombolo (yezinto). Abo Sibanike isiBhalo bayazi okokuba ityhilwe yiNkosi yakho ngenyaniso. Ke ungabi ngomnye wabo bathandabuzayo"
        },
        {
            "chapter": 6,
            "verse": 115,
            "text": "Kananjalo ilizwi leNkosi yakho lizalisekile ngenyaniso nangobulungisa. Akukho mntu unokuwatshintsha amazwi aKhe. Yaye Yena nguSokuva, uSolwazi"
        },
        {
            "chapter": 6,
            "verse": 116,
            "text": "Ke kaloku ukuba ungathobela uninzi lwabo basemhlabeni baya kukulahlekisa ube kude le eNdleleni ka-Allâh. Bona akukho nto bayilandelayo ngaphandle koqash-qash, yaye akukho nto yimbi abayenzayo ngaphandle kokuxoka"
        },
        {
            "chapter": 6,
            "verse": 117,
            "text": "Inene iNkosi yakho! Yiyo eyaziyo ukuba ngubani na olahlekileyo eNdleleni yaYo, kananjalo Imazi kakuhle okwisiKhokelo (sokwenene)"
        },
        {
            "chapter": 6,
            "verse": 118,
            "text": "Ke ngoko yityani (kuphela) loo nyama ekubizwe igama lika-Allâh (phezu kwayo xa ixhelwa), ukuba ngaba phofu niyakholwa kwiiVesi (zika-Allâh)"
        },
        {
            "chapter": 6,
            "verse": 119,
            "text": "Uya kuthini ukungayityi (inyama) yaloo nto igama lika-Allâh libiziweyo phezu kwayo, ekubeni ukuba Yena Enichazele ngokucacileyo izinto ezingavumelekanga kuni, ngaphandle kokuba niphantsi kokunyanzeliswa yimeko? Inene baninzi abalahlekisa abantu ngeenkanuko zabo ngenxa yokuswela ulwazi. Inene iNkosi yakho Ibazi kakuhle abagabadeli"
        },
        {
            "chapter": 6,
            "verse": 120,
            "text": "Yekani izono ekuhleni nasemfihlakalweni, inene abo benza izono baya kuyifumana imbuyekezo ebafaneleyo yoko bakwenzayo"
        },
        {
            "chapter": 6,
            "verse": 121,
            "text": "Ningayidli nina loo nyama lingabizwanga igama lika-Allâh phezu kwayo (ngexesha lokuxhelwa kwayo) kuba oko kukuphambuka (ukungathobeli uAllâh). Inene amashayâtîni (ooSathana) aphembelela abahlobo bawo ukuba baphikisane nani. Ke ukuba nibathobele nina niya kuba ngabanquli zithixo"
        },
        {
            "chapter": 6,
            "verse": 122,
            "text": "Ingaba umntu owaye efile, Saza Samnika ubomi nokuKhanya ukuba ahambe kuko phakathi kwabantu uyafana na nalowo usebumnyameni engasokuze aphuncuke kubo? Ke kaloku kwenziwe kwakhangeleka kukuhle kwabangakholwayo oko bakwenzayo"
        },
        {
            "chapter": 6,
            "verse": 123,
            "text": "Kananjalo kwidolophu nganye Sibeke izikhukhunyembe13 zezingcoli zabantu ukuba ziqulunqe, kodwa aziqulunqi nto ingazijikeli kwazona buqu kodwa aziqondi"
        },
        {
            "chapter": 6,
            "verse": 124,
            "text": "Xa kufika umqondiso (uvela kuAllâh) bathi bona: “Asiyi kukholwa de sifumane oko kufunyenwe14 nguMthunywa ka-Allâh”.UAllâh Umazi kakuhle amakamnike uMyalezo waKhe.Ihlazo nokunyeleka okuvela kuAllâh nesohlwayo esibuhlungu siza kubafumana abaphuli-mthetho ngoko babedla ngokukuqulunqa. Kubafumana abaphuli-mthetho ngoko babedla ngokukuqulunqa"
        },
        {
            "chapter": 6,
            "verse": 125,
            "text": "Ke lowo uAllâh Athande ukumkhokela Umvulela isifuba15 sakhe (Amngenise) kwi-Islam, ukanti lowo Athande ukumkhokelela ekulahlekeni, Umenza isifuba sakhe sivaleke sicutheke, abe ngathi ugwencela esibhakabhakeni. Ngoko ke uAllâh Uthoba ingqumbo yaKhe phezu kwabo bangakholwayo"
        },
        {
            "chapter": 6,
            "verse": 126,
            "text": "Ke kaloku le yiNdlela yeNkosi yakho ehamba Ngqo. Sizicacisile iziTyhilelo zeThu kubantu abaqiqayo"
        }
    ]
}