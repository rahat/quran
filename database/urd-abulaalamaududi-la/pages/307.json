{
    "pages": [
        {
            "chapter": 19,
            "verse": 26,
            "text": "Pas tu kha aur pee aur apni aankhein thandi kar phir agar koi aadmi tujhey nazar aaye to ussey kehde ke maine rehman ke liye roze ki nazar maani hai, isliye aaj main kisi se na bolungi”"
        },
        {
            "chapter": 19,
            "verse": 27,
            "text": "Phir woh is bacchey ko liye huey apni qaum mein aayi. Log kehne lagey “aey Maryam, yeh tu nay bada paap kar daala"
        },
        {
            "chapter": 19,
            "verse": 28,
            "text": "Aey Haroon ki behan, na tera baap koi bura aadmi tha aur na teri Maa hi koi badhkar aurat thi”"
        },
        {
            "chapter": 19,
            "verse": 29,
            "text": "Maryam ne bacchey ki taraf ishara kardiya. Logon ne kaha “hum issey kya baat karein jo gehwarey (cradle) mein pada hua ek baccha hai?”"
        },
        {
            "chapter": 19,
            "verse": 30,
            "text": "Baccha bol utha “ main Allah ka banda hoon usne mujhey kitab di , aur Nabi banaya"
        },
        {
            "chapter": 19,
            "verse": 31,
            "text": "Aur babarakat kiya jahan bhi main rahoon, aur namaz aur zakaat ki pabandi ka hukum diya jab tak main zinda rahoon"
        },
        {
            "chapter": 19,
            "verse": 32,
            "text": "Aur apni walida ka haqq ada karne wala banaya, aur mujhko jabbar (oppressive) aur shaqqi (hard-hearted) nahin banaya"
        },
        {
            "chapter": 19,
            "verse": 33,
            "text": "Salam hai mujhpar jabke main paida hua aur jabke main maroon(die) aur jabke zinda karke uthaya jaoon”"
        },
        {
            "chapter": 19,
            "verse": 34,
            "text": "Yeh hai Isa ibn Maryam aur yeh hai uske barey mein woh sacchi baat jismein log shakk kar rahey hain"
        },
        {
            "chapter": 19,
            "verse": 35,
            "text": "Allah ka yeh kaam nahin hai ke woh kisi ko beta banaye. Woh paak zaat hai, woh jab kisi baat ka faisla karta hai to kehta hai ke hoja, aur bas woh ho jati hai"
        },
        {
            "chapter": 19,
            "verse": 36,
            "text": "(Aur Isa ne kaha tha ke)”Allah mera Rubb bhi hai aur tumhara Rubb bhi, pas tum usi ki bandagi karo, yahi seedhi raah hai”"
        },
        {
            "chapter": 19,
            "verse": 37,
            "text": "Magar phir mukhtalif giroh baham ikhtilaf karne lagey. So jin logon ne kufr kiya unke liye woh waqt badi tabahi ka hoga"
        },
        {
            "chapter": 19,
            "verse": 38,
            "text": "Jabke woh ek bada din dekhenge, jab woh hamare saamne hazir hongey us roz to unke kaan bhi khoob sun rahey hongey aur unki aankhein bhi khoob dekhti hongi, magar aaj yeh zalim khuli gumraahi mein mubtila hain"
        }
    ]
}