{
    "pages": [
        {
            "chapter": 18,
            "verse": 5,
            "text": "Is baat ka na unhein koi ilam hai aur na unke baap dada ko tha. Badi baat hai jo unke mooh se nikalti hai, woh mehaz jhoot bakhte hain"
        },
        {
            "chapter": 18,
            "verse": 6,
            "text": "Accha, to (aey Muhammad), shayad tum inke peechey gham ke marey apni jaan kho dene waley ho agar ye is taleem par iman na laye"
        },
        {
            "chapter": 18,
            "verse": 7,
            "text": "Waqiya ye hai ke yeh jo kuch sar-o-samaan bhi zameen par hai isko humne zameen ki zeenat banaya hai taa-ke in logon ko aazmayein inmein kaun behtar amal karne wala hai"
        },
        {
            "chapter": 18,
            "verse": 8,
            "text": "Aakhir e kaar is sab ko hum ek chatiyal maidan bana dene waley hain"
        },
        {
            "chapter": 18,
            "verse": 9,
            "text": "Kya tum samajhte ho ke ghaar (cave) aur katbe (inscription) waley hamari koi badi ajeeb nisaniyon mein se thay"
        },
        {
            "chapter": 18,
            "verse": 10,
            "text": "Jab woh chandh nawjawan ghaar mein panaah guzeen huey aur unhon ne kaha “aey parwardigar, humko apni rehmat e khaas se nawaz aur hamara maamla durust karde”"
        },
        {
            "chapter": 18,
            "verse": 11,
            "text": "To humne unhein usi ghaar mein thapak kar saal ha saal ke liye gehri neend sula diya"
        },
        {
            "chapter": 18,
            "verse": 12,
            "text": "Phir humne unhein uthaya taa-ke dekhein unke do girohon mein se kaun apni muddat e qayaam ka theek shumar karta hai"
        },
        {
            "chapter": 18,
            "verse": 13,
            "text": "Hum unka asal qissa tumhein sunate hain, woh chandh nawjawan thay jo apne Rubb par iman le aaye thay aur humne unko hidayat mein taraqqi bakhsi thi"
        },
        {
            "chapter": 18,
            "verse": 14,
            "text": "Humne unke dil us waqt mazboot kardiye jab woh utthey aur unhon ne elaan kardiya ke “ hamara Rubb to bas wahi hai jo aasmano aur zameen ka Rubb hai, hum usey chodh kar kisi dusre mabood ko na pukarenge, agar hum aisa karein to bilkul bejaa (improper) baat karenge”"
        },
        {
            "chapter": 18,
            "verse": 15,
            "text": "(Phir unhon ne aapas mein ek dusre se kaha) “yeh hamari qaum to Rubb e qayinaat ko chodh kar dusre khuda bana baithi hai, yeh log unke mabood honay par koi wazeh daleel kyun nahin latey? Aakhir us shaks se bada zalim aur kaun ho sakta hai jo Allah par jhoot baandhey"
        }
    ]
}