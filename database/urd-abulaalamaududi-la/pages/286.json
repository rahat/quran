{
    "pages": [
        {
            "chapter": 17,
            "verse": 39,
            "text": "Yeh woh hikmat ki baatein hain jo tere Rubb ne tujhpar wahee ki hai aur dekh! Allah ke saath koi dusra mabood na bana baith warna tu jahannum mein daal diya jayega malamat zada aur har bhalayi se mehroom hokar"
        },
        {
            "chapter": 17,
            "verse": 40,
            "text": "Kaisi ajeeb baat hai ke tumhare Rubb ne tumhein to beton (sons) se nawaza aur khud apne liye malaika (farishton) ko betiyan bana liya? Badi jhooti baat hai jo tumlog zubaano se nikalte ho"
        },
        {
            "chapter": 17,
            "verse": 41,
            "text": "Humne is Quran mein tarah tarah se logon ko samjhaya ke hosh mein aayein, magar woh haqq se aur zyada door hi bhaage jaa rahey hain"
        },
        {
            "chapter": 17,
            "verse": 42,
            "text": "(Aey Muhammad), inse kaho ke agar Allah ke saath dusre khuda bhi hotay, jaisa ke yeh log kehte hain, to woh maalik e arsh ke muqaam par pahunchne ki zaroor koshish karte"
        },
        {
            "chapter": 17,
            "verse": 43,
            "text": "Paak hai woh aur bahut baala-o-bartar hai un baaton se jo yeh log keh rahey hain"
        },
        {
            "chapter": 17,
            "verse": 44,
            "text": "Uski paaki to saato (seven) aasman aur zameen aur woh saari cheezein bayan kar rahi hain jo aasman o zameen mein hain. Koi cheez aisi nahin hai jo uski hamd ke saath uski tasbeeh na kar rahi ho, magar tum unki tasbeeh samajhte nahin ho. Haqeeqat yeh hai ke woh bada hi burdbaar (very Forbearing) aur darguzar karne wala hai"
        },
        {
            "chapter": 17,
            "verse": 45,
            "text": "Jab tum Quran padte ho to hum tumhare aur aakhirat par iman na laney walon ke darmiyan ek purda hayal kardete hain"
        },
        {
            "chapter": 17,
            "verse": 46,
            "text": "Aur unke dilon par aisa gilaf (invisible curtain) chadha dete hain ke woh kuch nahin samajhte, aur unke kaano mein girani paida kardete hain aur jab tum Quran mein apne ek hi Rubb ka zikr karte ho to woh nafrat se mooh moad letey hain"
        },
        {
            "chapter": 17,
            "verse": 47,
            "text": "Humein maloom hai ke jab woh kaan laga kar tumhari baat sunte hain to dar-asal kya sunte hain, aur jab baith kar baaham sargoshiyan karte hain to kya kehte hain. Yeh zalim aapas mein kehte hain ke yeh ek sehar-zada (bewitched) aadmi hai jiske peechey tumlog jaa rahey ho"
        },
        {
            "chapter": 17,
            "verse": 48,
            "text": "Dekho, kaisi baatein hain jo yeh log tumpar chaante hain, yeh bhatak gaye hain, inhein raasta nahin milta"
        },
        {
            "chapter": 17,
            "verse": 49,
            "text": "Woh kehte hain “ jab hum sirf haddiyan aur khaak hokar reh jayenge to kya hum naye sirey se paida karke uthaye jayenge?”"
        }
    ]
}