{
    "pages": [
        {
            "chapter": 7,
            "verse": 105,
            "text": "Mera mansab yahi hai ke Allah ka naam lekar koi baat haqq ke siwa na kahoon. Main tum logon ke paas tumhare Rubb ki taraf se sareeh daleel e mamuriyat lekar aaya hoon. Lihaza tu bani Israel ko mere saath bhej de.”"
        },
        {
            "chapter": 7,
            "verse": 106,
            "text": "Firoun ne kaha “agar tu koi nishani laya hai aur apne dawey (claim) mein saccha hai to usey pesh kar”"
        },
        {
            "chapter": 7,
            "verse": 107,
            "text": "Moosa ne apna asa (staff/rod) phenka aur yakayak woh ek jeeta jaagta azdaha (serpant) tha"
        },
        {
            "chapter": 7,
            "verse": 108,
            "text": "Usne apni jeb se haath nikala aur sab dekhne walon ke saamne woh chamak raha tha"
        },
        {
            "chapter": 7,
            "verse": 109,
            "text": "Ispar Firoun ki qaum ke sardaron ne aapas mein kaha ke “yaqeenan yeh shaks bada maahir jaadugar hai"
        },
        {
            "chapter": 7,
            "verse": 110,
            "text": "Tumhein tumhari zameen se be-dakhal karna chahta hai. Ab kaho kya kehte ho?”"
        },
        {
            "chapter": 7,
            "verse": 111,
            "text": "Phir un sab ne Firoun ko mashwara diya ke isey aur iske bhai ko intezar mein rakkhiye aur tamaam shehron mein harkarey (heralds) bhej dijiye"
        },
        {
            "chapter": 7,
            "verse": 112,
            "text": "Ke har maahir-e-fun jaadugar ko aapke paas le aayein"
        },
        {
            "chapter": 7,
            "verse": 113,
            "text": "Chunanchey jaadugar Firoun ke paas aa gaye. Unhon ne kaha “agar hum gaalib rahey to humein iska sila to zaroor milega?”"
        },
        {
            "chapter": 7,
            "verse": 114,
            "text": "Firoun ne jawab diya “haan, aur tum muqarrab e baargaah hogey”"
        },
        {
            "chapter": 7,
            "verse": 115,
            "text": "Phir unhon ne Moosa se kaha “tum phenkte ho ya hum phenkein?”"
        },
        {
            "chapter": 7,
            "verse": 116,
            "text": "Moosa ne jawab diya “tum hi phenko” unhon ne jo apne anchar [their rods]phenke to nigaahon ko mahsoor (enchanted the eyes) aur dilon ko khauf-zadah kardiya aur bada hi zabardast jaadu bana laye"
        },
        {
            "chapter": 7,
            "verse": 117,
            "text": "Humne Moosa ko ishara kiya ke phenk apna asa, uska phenkna tha ke aan ki aan mein woh unke is jhoote tilism ko ningalta chala gaya"
        },
        {
            "chapter": 7,
            "verse": 118,
            "text": "Is tarah jo haqq tha woh haqq saabit hua aur jo kuch unhon ne bana rakkha tha woh baatil hokar reh gaya"
        },
        {
            "chapter": 7,
            "verse": 119,
            "text": "Firoun aur uske saathi maidan e muqable mein magloob huey aur (fatah-mand honay ke bajaye) ultey zaleel ho gaye"
        },
        {
            "chapter": 7,
            "verse": 120,
            "text": "Aur jaadugaron ka haal yeh hua ke goya kisi cheez ne andar se unhein sajde mein gira diya"
        }
    ]
}