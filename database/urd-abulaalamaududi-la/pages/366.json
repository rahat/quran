{
    "pages": [
        {
            "chapter": 25,
            "verse": 68,
            "text": "Jo Allah ke siwa kisi aur mabood ko nahin pukarte, Allah ki haraam ki hui kisi jaan ko na-haqq halaak nahin karte, aur na zina (adultery) ke murtakib hotay hain. Yeh kaam jo koi karey woh apne gunaah ka badla payega"
        },
        {
            "chapter": 25,
            "verse": 69,
            "text": "Qayamat ke roz usko mukarrar azaab diya jayega aur isi mein woh hamesha zillat ke saath pada rahega"
        },
        {
            "chapter": 25,
            "verse": 70,
            "text": "Illa yeh ke koi (in gunaahon ke baad) toubah kar chuka ho aur iman laa kar amal e saleeh karne laga ho, aisey logon ki buraiyon ko Allah bhalaiyon se badal dega aur woh bada gafoor o raheem hai"
        },
        {
            "chapter": 25,
            "verse": 71,
            "text": "Jo shaks toubah karke neik amali ikhtiyar karta hai woh to Allah ki taraf palat aata hai jaisa ke palatne ka haqq hai"
        },
        {
            "chapter": 25,
            "verse": 72,
            "text": "(Aur Rehman ke bandey woh hain) jo jhoot ke gawaah nahin bante aur kisi lagv (fizul/vain) cheez par unka guzar ho jaye to shareef aadmiyon ki tarah guzar jatey hain"
        },
        {
            "chapter": 25,
            "verse": 73,
            "text": "Jinhein agar unke Rubb ki aayat suna kar naseehat ki jati hai to woh uspar andhey aur behre bankar nahin reh jatey"
        },
        {
            "chapter": 25,
            "verse": 74,
            "text": "Jo duaein maanga karte hain ke, “Aey hamare Rubb, humein apni biwiyon aur apni aulaad se aankhon ki thandak de, aur humko parheizgaaron ka imam bana.”"
        },
        {
            "chapter": 25,
            "verse": 75,
            "text": "Yeh hain woh log jo apne sabr ka phal manzil-e-buland ki shakal mein payenge, aadaab o tasleemaat se unka istaqbaal hoga"
        },
        {
            "chapter": 25,
            "verse": 76,
            "text": "Woh hamesha hamesha wahan rahenge. Kya hi accha hai woh mustaqar (excellent abode) aur woh muqaam"
        },
        {
            "chapter": 25,
            "verse": 77,
            "text": "(Aey Muhammad), logon se kaho, “mere Rubb ko tumhari kya haajat padi hai agar tum usko na pukaro. Ab ke tumne jhutla diya hai, anqareeb woh saza paogey ke jaan chudhani muhaal (never be able to avoid) hogi”"
        }
    ]
}