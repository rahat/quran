{
    "pages": [
        {
            "chapter": 17,
            "verse": 87,
            "text": "Yeh to jo kuch tumhein mila hai tumhare Rubb ki rehmat se mila hai, haqeeqat yeh hai ke uska fazal tumpar bahut bada hai"
        },
        {
            "chapter": 17,
            "verse": 88,
            "text": "Kehdo ke agar Insaan aur Jinn sab ke sab milkar is Quran jaisi koi cheez laaney ki koshish karein to na laa sakenge, chahe woh sab ek dusre ke madadgaar hi kyun na hon"
        },
        {
            "chapter": 17,
            "verse": 89,
            "text": "Humne is Quran mein logon ko tarah tarah se samjhaya magar aksar log inkar hi par jamey rahey"
        },
        {
            "chapter": 17,
            "verse": 90,
            "text": "Aur unhon ne kaha “ hum teri baat na maanenge jab tak ke tu hamare liye zameen ko phaadh kar ek chashma (spring) jari na karde"
        },
        {
            "chapter": 17,
            "verse": 91,
            "text": "Ya tere liye khajooron aur angooron ka ek baagh paida ho aur tu usmein nehrein rawan karde"
        },
        {
            "chapter": 17,
            "verse": 92,
            "text": "Ya tu aasman ko tukde tukde karke hamare upar gira de jaisa ke tera dawaa hai ya khuda aur Farishton ko ru dar ru (face to face )hamare saamne le aaye"
        },
        {
            "chapter": 17,
            "verse": 93,
            "text": "Ya tere liye sooney ka ek ghar ban jaye ya tu aasmaan par chadh jaye, aur tere chadne ka bhi hum yaqeen na karenge jab tak ke tu hamare upar ek aisi tehrir (written) na utaar laye jisey hum padhein”. (Aey Muhammad), insey kaho “paak hai mera parwardigar! Kya main ek paighaam laney waley Insaan ke siwa aur bhi kuch hoon?”"
        },
        {
            "chapter": 17,
            "verse": 94,
            "text": "Logon ke saamne jab kabhi hidayat aayi to uspar iman laney se unko kisi cheez ne nahin roka magar unke isi qaul ne ke “Kya Allah ne bashar (human being) ko paigambar bana kar bhej diya?”"
        },
        {
            "chapter": 17,
            "verse": 95,
            "text": "Insey kaho agar zameen mein Farishte itminaan se chal phir rahey hotey to hum zaroor aasmaan se kisi Farishte hi ko unke liye paigambar bana kar bhejte"
        },
        {
            "chapter": 17,
            "verse": 96,
            "text": "(Aey Muhammad), insey kehdo ke mere aur tumhare darmiyan bas ek Allah ki gawahi kaafi hai, woh apne bandon ke haal se bakhabar hai aur sab kuch dekh raha hai"
        }
    ]
}