{
    "pages": [
        {
            "chapter": 22,
            "verse": 16,
            "text": "Aisi hi khuli khuli baaton ke saath humne is Quran ko nazil kiya hai, aur hidayat Allah jisey chahta hai deta hai"
        },
        {
            "chapter": 22,
            "verse": 17,
            "text": "Jo log iman laye, aur jo yahudi huey, aur sabayi (Sabaeans), aur nasara ,aur majoos, aur jin logon ne shirk kiya, un sab ke darmiyan Allah qayamat ke roz faisla kardega. Har cheez Allah ki nazar mein hai"
        },
        {
            "chapter": 22,
            "verse": 18,
            "text": "Kya tum dekhte nahin ho ke Allah ke aagey sar-ba-sujood hain woh sab jo aasmano mein hain aur jo zameen mein hain, Suraj aur chand aur taarey aur pahad aur darakht aur jaanwar aur bahut se Insaan aur bahut se woh log bhi jo azaab ke mustahiq ho chuke hain? aur jisey Allah zaleel-o-khwar karde usey phir koi izzat dene wala nahin hai. Allah karta hai jo kuch chahta hai"
        },
        {
            "chapter": 22,
            "verse": 19,
            "text": "Yeh do fareeq hain jinke darmiyan apne Rubb ke maamle ka jhagda hai. In mein se woh log jinhon ne kufr kiya hai unke liye aag ke libaas kaatey ja chuke hain, unke saron (heads) par khaulta (boiling) hua pani dala jayega"
        },
        {
            "chapter": 22,
            "verse": 20,
            "text": "Jissey unki khalein (skins) hi nahin pait ke andar ke hissey tak gal (melt) jayenge"
        },
        {
            "chapter": 22,
            "verse": 21,
            "text": "Aur unki khabar lene ke liye lohey (iron) ke gurz (maces) honge"
        },
        {
            "chapter": 22,
            "verse": 22,
            "text": "Jab kabhi woh ghabra kar jahannum se nikalne ki koshish karenge phir usi mein dhakeil diye jayenge ke chakkho ab jalne ki saza ka maza"
        },
        {
            "chapter": 22,
            "verse": 23,
            "text": "(Dusri taraf) jo log iman laaye aur jinhon ne neik amal kiye unko Allah aisi jannaton mein dakhil karega jinke nichey nehrein beh rahi hongi, wahan woh soonay ke kangano aur motiyon se aarasta kiye jayenge aur unke libas resham ke honge"
        }
    ]
}