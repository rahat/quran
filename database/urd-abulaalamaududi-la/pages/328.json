{
    "pages": [
        {
            "chapter": 21,
            "verse": 73,
            "text": "Aur humne unko imam bana diya jo hamare hukum se rehnumayi karte thay aur humne unhein wahee (revelation) ke zariye neik kaamon ki aur namaz qayam karne ki aur zakat dene ki hidayat ki, aur woh hamare ibadat guzaar thay"
        },
        {
            "chapter": 21,
            "verse": 74,
            "text": "Aur Lut ko humne hukum aur ilm baksha aur usey us basti se bacha kar nikal diya jo badkariyan karti thi. Dar haqeeqat woh badi hi buri, fasiq qaum thi"
        },
        {
            "chapter": 21,
            "verse": 75,
            "text": "Aur Lut ko humne apni rehmat mein dakhil kiya, woh saleh logon mein se tha"
        },
        {
            "chapter": 21,
            "verse": 76,
            "text": "Aur yahi niyamat humne Nooh ko di, yaad karo jabke in sab se pehle usne humein pukara tha, humne uski dua qabool ki aur usey aur uske ghar walon ko karb-e-azeem (great calamity) se najaat di"
        },
        {
            "chapter": 21,
            "verse": 77,
            "text": "Aur us qaum ke muqaable mein uski madad ki jisne hamari aayat ko jhutla diya tha. Woh baday burey log thay, pas humne un sabko garq (drown) kardiya"
        },
        {
            "chapter": 21,
            "verse": 78,
            "text": "Aur isi niyamat se humne Dawood aur Suleiman ko sarfaraz kiya. Yaad karo woh mauqa jabke woh dono ek khet (field) ke muqaddame mein faisla kar rahey thay jismein raat ke waqt dusre logon ki bakriyan(goats) phayl gayi thin (strayed at night),aur hum unki adalat khud dekh rahey thay"
        },
        {
            "chapter": 21,
            "verse": 79,
            "text": "Us waqt humne sahih faisla Sulaiman ko samjha diya, halaanke hukum aur ilm humne dono hi ko ata kiya tha. Dawood ke saath humne pahadon aur parindon ko musakkhar kardiya tha jo tasbeeh karte thay, is fail (kaam) ke karne waley hum hi thay"
        },
        {
            "chapter": 21,
            "verse": 80,
            "text": "Aur humne usko tumhare faiyde ke liye zira (coats of armor) banane ki sanat (craft) sikha di thi, taa-ke tumko ek dusre ki maar se bachaye, phir kya tum shukar guzar ho"
        },
        {
            "chapter": 21,
            "verse": 81,
            "text": "Aur Sulaiman ke liye humne teiz hawa ko musakkhar kardiya tha jo uske hukum se us sar-zameen ki taraf chalti thi jismein humne barkatein rakkhi hain. Hum har cheez ka ilm rakhne waley thay"
        }
    ]
}