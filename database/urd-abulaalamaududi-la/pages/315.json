{
    "pages": [
        {
            "chapter": 20,
            "verse": 52,
            "text": "Moosa ne kaha “uska ilam mere Rubb ke paas ek nawishte (record) mein mehfooz hai, mera Rub na chukta hai na bhoolta hai”"
        },
        {
            "chapter": 20,
            "verse": 53,
            "text": "Wahi jisne tumhare liye zameen ka farsh bichaya, aur usmein tumhare chalne ko raaste banaye, aur upar se pani barsaya, phir uske zariye se mukhtalif aqsam ki paidawaar nikali"
        },
        {
            "chapter": 20,
            "verse": 54,
            "text": "Khao aur apne jaanwaron ko bhi charao, yaqeenan is mein bahut si nishaniyan hain aqal rakhne walon ke liye"
        },
        {
            "chapter": 20,
            "verse": 55,
            "text": "Isi zameen se humne tumko paida kiya hai, isi mein hum tumhein wapas le jayenge aur isi se tumko dobara nikalenge"
        },
        {
            "chapter": 20,
            "verse": 56,
            "text": "Humne Firoun ko apni sabhi nishaniyan dikayi magar woh jhutlaye chala gaya aur na maana"
        },
        {
            "chapter": 20,
            "verse": 57,
            "text": "Kehne laga “aey Moosa, kya tu hamare paas is liye aaya hai ke apne jaadu ke zoar se humko hamare mulk se nikal bahar karey"
        },
        {
            "chapter": 20,
            "verse": 58,
            "text": "Accha, hum bhi tere muqable mein waisa hi jaadu latey hain, tai karle kab aur kahan muqaabla karna hai, na hum is qarardaad se phirenge na tu Phiriyo , khule maidan mein saamne aaja”"
        },
        {
            "chapter": 20,
            "verse": 59,
            "text": "Moosa ne kaha “jashn ka din tai hua, aur din chadhey log jama hon”"
        },
        {
            "chapter": 20,
            "verse": 60,
            "text": "Firoun ne palat kar apne saare hathkande jama kiye aur muqaable mein aa gaya"
        },
        {
            "chapter": 20,
            "verse": 61,
            "text": "Moosa ne ( ain mauqe par giroh muqabil ko mukhatib karke) kaha “shamat ke maaron, na jhooti tohmatein (invent falsehood) baandho Allah par, warna woh ek sakht azaab se tumhara sattyanaas kardega, jhoot jisne bhi ghada woh na-murad hua”"
        },
        {
            "chapter": 20,
            "verse": 62,
            "text": "Yeh sunkar unke darmiyan ikhtilaf e raai ho gaya aur woh chupke chupke baham mashwarey karne lagey"
        },
        {
            "chapter": 20,
            "verse": 63,
            "text": "Aakhir-e-kaar kuch logon ne kaha ke “yeh dono to mehaz jaadugar hain.Inka maqsad yeh hai ke apne jaadu ke zoar se tumko tumhari zameen se be-dakhal kardein aur tumhare misaali (ideal) tareeq-e-zindagi ka khatma kardein"
        },
        {
            "chapter": 20,
            "verse": 64,
            "text": "Apni saari tadberein aaj ikatthi karlo aur eka karke maidan mein aao. Bas yeh samajhlo ke aaj jo gaalib raha wahi jeet gaya.”"
        }
    ]
}