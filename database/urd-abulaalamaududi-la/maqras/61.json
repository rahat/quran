{
    "maqras": [
        {
            "chapter": 7,
            "verse": 1,
            "text": "Alif Laam Meem Saad"
        },
        {
            "chapter": 7,
            "verse": 2,
            "text": "Yeh ek kitab hai jo tumhari taraf nazil ki gayi hai, pas (aey Muhammad), tumhare dil mein issey koi jhijak na ho, iske utaarne ki garz yeh hai ke tum iske zariye se (munkireen ko) darao aur iman laney waley logon ko yaad dihani ho"
        },
        {
            "chapter": 7,
            "verse": 3,
            "text": "Logon, jo kuch tumhare Rubb ki taraf se tumpar nazil kiya gaya hai uski pairwi karo aur apne Rubb ko chodh kar dusre sarparaton ki pairwi na karo, magar tum naseehat kam hi maante ho"
        },
        {
            "chapter": 7,
            "verse": 4,
            "text": "Kitni hi bastiyan hain jinhein humne halaak kardiya, unpar hamara azaab achanak raat ke waqt toot pada, ya din dahade aise waqt aaya jab woh aaraam kar rahey thay"
        },
        {
            "chapter": 7,
            "verse": 5,
            "text": "Aur jab hamara azaab unpar aa gaya to unki zubaan par iske siwa koi sadaa na thi ke waqayi hum zalim thay"
        },
        {
            "chapter": 7,
            "verse": 6,
            "text": "Pas yeh zaroor hokar rehna hai ke hum un logon se baaz-purs karein jinki taraf humne paigambar bheje hain aur paigambaron se bhi puchein (ke unhon ne paigaam rasani ka farz kahan tak anjaam diya aur unhein iska kya jawab mila)"
        },
        {
            "chapter": 7,
            "verse": 7,
            "text": "Phir hum khud purey ilm ke saath saari sargushist (whole account) unke aagey pesh kardenge. Aakhir hum kahin gayab to nahin thay"
        },
        {
            "chapter": 7,
            "verse": 8,
            "text": "Aur wazan us roz ain e haqq hoga, jinke padley bhaari hongey wahi falaah payenge"
        },
        {
            "chapter": 7,
            "verse": 9,
            "text": "Aur jinke padley halke rahenge wahi apne aap ko khasarey (nuksan) mein mubtila karne waley hongey, kyunke woh hamari aayat ke saath zalimana bartao karte rahey thay"
        },
        {
            "chapter": 7,
            "verse": 10,
            "text": "Humne tumhein zameen mein ikhtiyarat ke saath basaya aur tumhare liye yahan samaan e zeist faraham kiya Magar tumlog kam hi shukar-guzar hotey ho"
        },
        {
            "chapter": 7,
            "verse": 11,
            "text": "Humne tumhari takhleeq (creation) ki ibteda ki, phir tumhari surat banayi, phir farishton se kaha Adam ko sajda karo. Is hukm par sabne sajda kiya magar Iblis sajda karne walon mein shamil na hua"
        },
        {
            "chapter": 7,
            "verse": 12,
            "text": "Pucha, “ tujhey kis cheez ne sajda karne se roka jabke maine tujhko hukum diya tha?” bola , main ussey behtar hoon. Tu nay mujhey aag se paida kiya hai aur usey mitti se”"
        },
        {
            "chapter": 7,
            "verse": 13,
            "text": "Farmaya, “accha tu yahan se nichey utar , tujhey haqq nahin hai ke yahan badayi ka ghamand karey, nikal jaa ke dar-haqeeqat tu un logon mein se hai jo khud apni zillat chahte hain”"
        },
        {
            "chapter": 7,
            "verse": 14,
            "text": "Bola, “ mujhey us din tak mohlat de jabke yeh sab dobara uthaye jayenge”"
        },
        {
            "chapter": 7,
            "verse": 15,
            "text": "Farmaya “ tujhey mohlat hai.”"
        },
        {
            "chapter": 7,
            "verse": 16,
            "text": "Bola, “accha to jis tarah tu nay mujhey gumraahi mein mubtala kiya main bhi ab teri seedhi raah par"
        },
        {
            "chapter": 7,
            "verse": 17,
            "text": "In Insaano ki ghaath mein laga rahunga, aagey aur pichey, dayein aur bayein, har taraf se inko gherunga aur tu in mein se aksar ko shukarguzar na payega”"
        },
        {
            "chapter": 7,
            "verse": 18,
            "text": "Farmaya, “nikal jaa yahan se zaleel aur thukraya hua, yakeen rakh ke in mein se jo teri pairwi karenge, tujh sameith un sab se jahannum ko bhar doonga"
        },
        {
            "chapter": 7,
            "verse": 19,
            "text": "Aur aey Adam, tu aur teri biwi, dono is jannat mein raho, jahan jis cheez ko tumhara jee chahe khao, magar us darakht ke paas na phatakna warna zalimon mein se ho jaogey”"
        },
        {
            "chapter": 7,
            "verse": 20,
            "text": "Phir Shaytan ne unko behkaya taa-ke unki sharmgaahein jo ek dusre se chupayi gayi thin unke saamne khol de. Usne unse kaha, “tumhare Rubb ne tumhein jo is darakh se roka hai iski wajah iske siwa kuch nahin hai ke kahin tum Farishtey na ban jao, ya tumhein hameshgi ki zindagi hasil na ho jaye"
        },
        {
            "chapter": 7,
            "verse": 21,
            "text": "Aur usne kasam kha kar unse kaha ke main tumhara saccha khair-khwa hoon"
        },
        {
            "chapter": 7,
            "verse": 22,
            "text": "Is tarah dhoka dekar woh un dono ko rafta rafta apne dhap par le aaya. Aakhir e kaar jab unhon ne us darakht ka maza chakkha to unke satr ek dusre ke saamne khul gaye aur woh apne jismon ko jannat ke patton se dhankne lagey. Tab unke Rubb ne unhein pukara, “kya maine tumhein is darakht se na roka tha aur na kaha tha ke shaytan tumhara khula dushman hai?”"
        },
        {
            "chapter": 7,
            "verse": 23,
            "text": "Dono bol utthey, “Aey Rubb, humne apne upar sitam (zulm) kiya, ab agar tu nay humse darguzar na farmaya aur reham na kiya to yakeenan hum tabaah ho jayenge.”"
        },
        {
            "chapter": 7,
            "verse": 24,
            "text": "Farmaya, “utar jao, tum ek dusre ke dushman ho. Aur tumhare liye ek khaas muddat tak zameen hi mein jaye-qarar (dwelling) aur samaan-e-zeist (dwelling and provision) hai”"
        },
        {
            "chapter": 7,
            "verse": 25,
            "text": "Aur farmaya, “wahin tumko jeena aur wahin marna hai aur usi mein se tumko aakhir kaar nikala jayega.”"
        },
        {
            "chapter": 7,
            "verse": 26,
            "text": "Aey aulad e Adam, humne tumpar libas nazil kiya hai ke tumhare jism ke qabil e sharm hisson ko dhaanke aur tumhare liye jism ki hifazat aur zeenat ka zariya bhi ho. Aur behtareen libas taqwe (piety) ka libas hai. Yeh Allah ki nishaniyon mein se ek nihsani hai, shayad ke log issey sabaq lein"
        },
        {
            "chapter": 7,
            "verse": 27,
            "text": "Aey bani Adam, aisa na ho ke shaytan tumhein phir usi tarah fitne mein mubtala karde jis tarah usne tumhare walidain ko jannat se nikalwaya tha aur unke libas unpar se utarwa diye thay taa-ke unke sharmgaahein ek dusre ke saamne khole. Woh aur uske saathi tumhein aisi jagah se dekhte hain jahan se tum unhein nahin dekh sakte. In shayateen ko humne un logon ka sarparast bana diya hai jo iman nahin latey"
        },
        {
            "chapter": 7,
            "verse": 28,
            "text": "Yeh log jab koi sharmnaak kaam karte hain to kehte hain humne apne baap dada ko isi tareeqe par paya hai aur Allah hi ne humein aisa karne ka hukum diya hai. Insey kaho Allah be-hayayi ka hukm kabhi nahin diya karta. Kya tum Allah ka naam lekar woh baatein kehte ho jinke mutaaliq tumhein ilm nahin hai (woh Allah ki taraf se hain)"
        },
        {
            "chapter": 7,
            "verse": 29,
            "text": "(Aey Muhammad), insey kaho, mere Rubb ne to raasti o insaaf ka hukum diya hai, aur uska hukum to yeh hai ke har ibadat mein apna rukh theek rakkho aur usi ko pukaaro apne deen ko uske liye khaalis rakh kar, jis tarah usne tumhein ab paida kiya hai usi tarah tum phir paida kiye jaogey"
        },
        {
            "chapter": 7,
            "verse": 30,
            "text": "Ek giroh ko to usne seedha raasta dikha diya hai, magar dusre giroh par gumraahi chaspan hokar reh gayi hai, kyunke unhon ne khuda ke bajaye Shayateen ko apna sarparast bana liya hai aur woh samajh rahey hain ke hum seedhi raah par hain"
        }
    ]
}