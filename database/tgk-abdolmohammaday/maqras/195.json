{
    "maqras": [
        {
            "chapter": 42,
            "verse": 27,
            "text": "Агар Худо рӯзии бандагонашро бисёр кунад, дар замин фасод мекунанд, вале ба миқдоре, ки бихоҳад, рӯзӣ мефиристад. Зеро бар бандагони худ огоҳу биност"
        },
        {
            "chapter": 42,
            "verse": 28,
            "text": "Ва Ӯст он Худое, ки баъд аз ноумедияшон борон мефиристад ва раҳмати Худро ба ҳама ҷо пароканда мекунад ва Ӯст корсозу соҳиби ҳамду сано"
        },
        {
            "chapter": 42,
            "verse": 29,
            "text": "Ва аз нишонаҳои қудрати Ӯ офариниши осмонҳову замин ва парокандани ҷунбандагон дар он дӯст. Ва ҳар гоҳ бихоҳад, бар ҷамъ оварданашон тавоност"
        },
        {
            "chapter": 42,
            "verse": 30,
            "text": "Агар шуморо мусибате расад, ба хотири корҳоест, ки кардаед. Ва Худо бисёре аз гуноҳонро афв мекунад"
        },
        {
            "chapter": 42,
            "verse": 31,
            "text": "Шумо натавонед дар рӯи замин аз Ӯ бигурезед ва шуморо ғайри Ӯ корсозу ёваре нест"
        },
        {
            "chapter": 42,
            "verse": 32,
            "text": "Аз нишонаҳои қудрати Ӯ киштиҳоест чун кӯҳ ки дар дарёҳо равонанд"
        },
        {
            "chapter": 42,
            "verse": 33,
            "text": "Агар бихоҳад, бодро нигаҳ медорад, то киштиҳо бар рӯи дарё аз рафтан бозмонанд. Албатта дар ин барои сабркунандагони шукргузор ибратҳоест"
        },
        {
            "chapter": 42,
            "verse": 34,
            "text": "Ё онҳоро ба хотири амалҳояшон ғарк мекунад ва бисёреро низ мебахшояд"
        },
        {
            "chapter": 42,
            "verse": 35,
            "text": "Ва то бидонанд, касоне, ки дар оёти Мо ҷидол мекунанд. Ононро ҳеҷ гурезгоҳе нест"
        },
        {
            "chapter": 42,
            "verse": 36,
            "text": "Он чӣ шуморо додаанд, баҳраи ин зиндагии дунявист. Ва он чӣ дар назди Худост, барои онҳо, ки имон овардаанд ва ба Парвардигорашон таваккал мекунанд, беҳтару пояндатар аст"
        },
        {
            "chapter": 42,
            "verse": 37,
            "text": "Ва он касоне, ки аз гуноҳони бузург ва зиштиҳо парҳез мекунанд ва чун дар хашм шаванд, хатоҳоро мебахшоянд"
        },
        {
            "chapter": 42,
            "verse": 38,
            "text": "ва онон, ки даъвати Парвардигорашонро қабул мекунанд ва намоз мегузоранд ва корашон бар пояи машварат бо якдигар аст ва аз он чӣ ба онҳо рӯзӣ додаем, садақа мекунанд"
        },
        {
            "chapter": 42,
            "verse": 39,
            "text": "ва онон, ки чун ситаме ба онҳо расад, интиқом мегиранд"
        },
        {
            "chapter": 42,
            "verse": 40,
            "text": "Ҷазои ҳар бадӣ бадиест монанди он. Пас касе, ки афв кунад ва оштӣ кунад, муздаш бо Худост, зеро Ӯ ситамкоронро дӯст надорад"
        },
        {
            "chapter": 42,
            "verse": 41,
            "text": "Бар касоне, ки пас аз зулме, ки бар онҳо рафта бошад, интиқом мегиранд, маломате нест"
        },
        {
            "chapter": 42,
            "verse": 42,
            "text": "Маломат бар касонест, ки ба мардум зулм мекунанд ва ба ноҳақ дар рӯи замин саркашӣ мекунанд. Барои онҳост азобе дардовар"
        },
        {
            "chapter": 42,
            "verse": 43,
            "text": "Ва он ки сабр кунад ва аз хато даргузарад, ин аз корҳои писандида аст"
        },
        {
            "chapter": 42,
            "verse": 44,
            "text": "Ҳар касро, ки Худо гумроҳ кунад, аз он пас ҳеҷ дӯсте нахоҳад дошт. Ва золимонро мебинӣ, ки чун азобро бингаранд, мегӯянд: «Оё моро роҳи бозгаште ҳаст?»"
        },
        {
            "chapter": 42,
            "verse": 45,
            "text": "Онҳоро мебинӣ, ки ба ҷаҳаннам мебаранд. Тарсону хор аз гӯшаи чашм нигоҳе дуздида мекунанд. Касоне, ки имон оварда буданд, мегӯянд: «Инҳо худ ва касонашонро дар рӯзи қиёмат барбод доданд». Огоҳ бош, ки ситамкорон дар азоби доим хоҳанд буд"
        },
        {
            "chapter": 42,
            "verse": 46,
            "text": "Ғайри Худо ёру мададгоре надоранд ва ҳар касро, ки Худо гумроҳ кунад, ҳеҷ роҳе барояш нест"
        },
        {
            "chapter": 42,
            "verse": 47,
            "text": "Пеш аз он ки рӯзе биёяд, ки аз ҷониби Худо бозгаште надорад, ба Парвардигоратон ҷавоби қабул диҳед. Дар он рӯз на паноҳе хоҳед дошт ва на касе аз шумо муҳофизат тавонад кард"
        },
        {
            "chapter": 42,
            "verse": 48,
            "text": "Агар рӯй гардонанд, туро нафиристодаем, ки нигаҳбонашон бошӣ. Бар ту ғайри расонидани пайғом ҳеҷ нест. Ва Мо чун ба инсон аз раҳмати Худ бичашонем, шодмон мегардад ва агар ба хотири корҳое, ки кардааст, норавоӣ ба ӯ расад, носипосӣ мекунад"
        },
        {
            "chapter": 42,
            "verse": 49,
            "text": "Аз они Худост фармонравоии осмонҳову замин. Ҳар чӣ бихоҳад, меофаринад. Ба ҳар кӣ бихоҳад, духтар мебахшад ва ба ҳар кӣ бихоҳад, писар мебахшад"
        },
        {
            "chapter": 42,
            "verse": 50,
            "text": "Ва ё ҳам писар диҳад ва ҳам духтар. Ва ҳар касро бихоҳад, ақим (нозо) мегардонад, зеро Ӯ донову тавоност"
        }
    ]
}