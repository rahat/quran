{
    "pages": [
        {
            "chapter": 20,
            "verse": 114,
            "text": "Panjenengane Allah Raja kang sejati iku Maha Luhur. (Muhammad), sira aja age-age ndhawuhake Qur'an, yen durung nampani saka Malaikat Jibril klawan lahir kang nganti terang tegese. Lan sira nyenyuwuna marang Allah mengkene, \"Dhuh Pangeran kawula. Mugi panjenengan kersa nambahi kawruh dhumateng kawula"
        },
        {
            "chapter": 20,
            "verse": 115,
            "text": "Lan sadurunge kedadeyan wong- wong mau ngudari perjanjian, yekti Ingsun luwih dhisik wus paring perjanjian marang Nabi Adam yaiku Ingsun larangi ora kena cedhak - cedhak, (luwih maneh mangan woh Khuldi) dheweke nuli lali marang janjine, lan Ingsun ora nemu dheweke iku duwe kesabaran"
        },
        {
            "chapter": 20,
            "verse": 116,
            "text": "(Muhammad)sira nyaritakna nalika Ingsun dhawuh marang para Malaikat kabeh, \"Sira padha sujuda marang Nabi Adam\". Ing kono kabeh Malaikat padha sujud marang Nabi Adam, kajaba mung Iblis. dheweke bangkang ora gelem sujud marang Nabi Adam"
        },
        {
            "chapter": 20,
            "verse": 117,
            "text": "Ingsun nuli ngendeika, \"He Adam, satemene Iblis iki satrunira lan satrune rabinira. Jalaran saka iku sira wong sakloron, ngati - ngati aja nganti Iblis bisa ngetokake sira sakloron saka suwarga, jalaran ing mengkono sira mundhak cilaka"
        },
        {
            "chapter": 20,
            "verse": 118,
            "text": "Yekti sira ana ing suwarga kono (wis kapenak) ora nate keluwen lan ora kawudan"
        },
        {
            "chapter": 20,
            "verse": 119,
            "text": "Lan satemene sira ana ing suwarga kono ora ngelak lan ora kena panasing srengenge"
        },
        {
            "chapter": 20,
            "verse": 120,
            "text": "Ing kono syetan banjur anggoda marang Adam, ature: \"Dhuh Adam. Punapa panjenengan kersa kula tedhahaken wit langgeng sarta kraton ingkang boten saged risak? (menawi panjenengan dhahar woh wit wau panjenengan langgeng wonten ing suwarga boten pejah)"
        },
        {
            "chapter": 20,
            "verse": 121,
            "text": "Adam sakloron karo garwane banjur padha mangan woh mau, sanalika banjur rumangsa wuda, katon kawirangane, nuli padha nganggu tutp (awer - awer) ron-ronan suwarga. Marga saka iku Adam kadukan ing Allah, lan luput pangarep - arepe"
        },
        {
            "chapter": 20,
            "verse": 122,
            "text": "Sawise kadukan banur kapilih maneh dening Allah Pangerane, sarta diapura kaluputane, lan dituduhake dalan bener"
        },
        {
            "chapter": 20,
            "verse": 123,
            "text": "Panjenengane Allah paring pangandika, \"Sira sakloron padha mudhuna saka suwarga. Sira saturun - turunira dadi satrune iblis saturun - turune. Ing mengkono menawa ana pituduh saka ngarsaningsun, sing sapa manut pituduh Ingsun, yekti dheweke ora bakal kesasar lan cilaka"
        },
        {
            "chapter": 20,
            "verse": 124,
            "text": "Dene sing sapa mlengos saka pepeling Ingsun (kitab al-Qur'an) yekti dheweke bakal nduweni panguripan kang rupeg. Ign besuk dina Qiyamat, wong mau Ingsun kelumpukake nanging mripate wuta"
        },
        {
            "chapter": 20,
            "verse": 125,
            "text": "Wong mau munjuk ing Allah, \"Dhuh pangeran kawula, Kados pundi panjenengan nglempakaken kawula kanthi mripat wuta, ing mangka rumiyinipun kawula punika melek awas boten wuta"
        }
    ]
}