{
    "rukus": [
        {
            "chapter": 23,
            "verse": 1,
            "text": "Para wong mukmin iku padha pikantuk beja temenan"
        },
        {
            "chapter": 23,
            "verse": 2,
            "text": "Yaiku wong kang khusu' (konjem) anggone padha sholat"
        },
        {
            "chapter": 23,
            "verse": 3,
            "text": "Lan kang nyingkiri samubarang kang ora maedahi ing bab agama utawa bab donya"
        },
        {
            "chapter": 23,
            "verse": 4,
            "text": "Lan kang padha mbayar zakat"
        },
        {
            "chapter": 23,
            "verse": 5,
            "text": "Lan kang padha rumeksa kehormatane (ora dianggo nglakoni kang ora dililani dening syara'/zina)"
        },
        {
            "chapter": 23,
            "verse": 6,
            "text": "Kajaba mung marang bojone dhewe utawa amat (wong wadon kawula tukon kang dimiliki dening tangan tengene) darbeke dhewe. Dheweke iku ora padha dicacad"
        },
        {
            "chapter": 23,
            "verse": 7,
            "text": "Dene sing sapa nggoleki saliyane kang dihalalake (bojone dhewe utawa amate), iku dheweke temen wong kang ngliwati wates (nerak watese hukume Allah)"
        },
        {
            "chapter": 23,
            "verse": 8,
            "text": "Lan dheweke kang padha ngati - ati ngreksa nuhoni titipan (kapercaya) sarta janjine (marang Allah utawa marang sepadhaning manungsa)"
        },
        {
            "chapter": 23,
            "verse": 9,
            "text": "Lan dheweke padha tetep ajeg (ngreksa) anggone shalat (ana ing waktune)"
        },
        {
            "chapter": 23,
            "verse": 10,
            "text": "Para wong mukmin kang padha netepi kaya kang kasebut mau kabeh, iku tetep dadi ahli waris (kang oleh waris suwarga)"
        },
        {
            "chapter": 23,
            "verse": 11,
            "text": "Yaiku kang pikantuk suwarga Firdaus, lan padha langgeng ana ing kono"
        },
        {
            "chapter": 23,
            "verse": 12,
            "text": "Demi satemene Ingsun wis nitahake manungsa (Adam) saka sarining lemah"
        },
        {
            "chapter": 23,
            "verse": 13,
            "text": "Ingsun banjur nitahake turuning manungsa saka mani, ana pranakane wong wadon kang rineksa"
        },
        {
            "chapter": 23,
            "verse": 14,
            "text": "Mani mau banjur Ingsun dadekake getih kenthel. Getih kenthel mau banjur Ingsun dadekake daging kempel. Daging kempel mau banjur Ingsun dadekake balung, balung iku banjur Ingsun buntel dafing, banjur Ingsun titahake makhluq liya (bayi), urip sarana Ingsun leboni ruh (nyawa). Maha Luhur Allah. Allah iku kang nitahake kalayan sampurna"
        },
        {
            "chapter": 23,
            "verse": 15,
            "text": "Sawise sira dadi manungsa, ing tembe mesthi padha mati"
        },
        {
            "chapter": 23,
            "verse": 16,
            "text": "Sawise padha mati, ing besuk Qiyamat, mesthi bakal ditangekake saka ing pati, urip maneh"
        },
        {
            "chapter": 23,
            "verse": 17,
            "text": "Lan Ingsun wis nitahake pitung langit ana ing sadhuwurira, lan Ingsun ora supe rumeksa kawulaningsun kang ana ing ngisor (langit Ingsun kukuhi) ora bisa ngrubuhi kang ana ing ngisor"
        },
        {
            "chapter": 23,
            "verse": 18,
            "text": "Lan Ingsun wis nurunake banyu udan saka ing langit, sacukupe kabutuhane manungsa, banjur mili utawa disesep ing bumi. Lan satemene Ingsun uga kuwasa ngilangake banyu iku"
        },
        {
            "chapter": 23,
            "verse": 19,
            "text": "Banyu udan mau banjur Ingsun anggo nukulake wit - witan isen - isening pakebonan pirang - pirang kayata: kurma lan anggur lan liya - liyane. Sira padha bisa ngundhuh lan mangan woh - wohan pirang - pirang kang werna - werna ana ing pakebonan mau"
        },
        {
            "chapter": 23,
            "verse": 20,
            "text": "Lan Ingsun uga nukulake wit zaitun, kang thukul ana ing gunung Thur-Sina, kang ngetokake lengo kanggo lawuh tumrap wong kang mangan (kena digawe mulas minangka rerengganing panggonan)"
        },
        {
            "chapter": 23,
            "verse": 21,
            "text": "Lan satemene raja kaya iku piwulang ('ibarat) tumrap sira kabeh. Ingsun paring pangomben (powan) sira kabeh saka barang kang ana ing wetenge, lan raja kaya iku akeh maneh kemanfa'atane tumrap sira, lan sawenehe ana kang sira pangan"
        },
        {
            "chapter": 23,
            "verse": 22,
            "text": "Raja-kaya mau ana ing dharatan, ora beda karo perahu ana ing segara, kabeh padha kena sira tunggangi lan sira momoti gegawanira"
        }
    ]
}