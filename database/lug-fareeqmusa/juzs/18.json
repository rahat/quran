{
    "juzs": [
        {
            "chapter": 23,
            "verse": 1,
            "text": "Mazima abakkiriza batuuse ku buwanguzi"
        },
        {
            "chapter": 23,
            "verse": 2,
            "text": "Abo bbo abeewombeka mu sswala zaabwe"
        },
        {
            "chapter": 23,
            "verse": 3,
            "text": "Era abo bbo abatabeera mu bintu bitaliimu makulu"
        },
        {
            "chapter": 23,
            "verse": 4,
            "text": "Era abo bbo abajjumbize mu kutoola Zakka"
        },
        {
            "chapter": 23,
            "verse": 5,
            "text": "Era abo bbo abakuuma obwereere bwabwe"
        },
        {
            "chapter": 23,
            "verse": 6,
            "text": "Okugyako ku be baafumbiriganwa nabo, oba abo emikono gya bwe egya ddyo be gyafuna (abazaana) anti mazima bbo, ku ekyo tebanenyezebwa"
        },
        {
            "chapter": 23,
            "verse": 7,
            "text": "Naye oyo anaayiza okusukka ku ekyo abo bbo be babuuka ensalo (z'amateeka ga Katonda)"
        },
        {
            "chapter": 23,
            "verse": 8,
            "text": "(Abakkiriza) era beebo bbo abakuuma obutiribiri obwesigwa bwa bwe n'endagaano zaabwe"
        },
        {
            "chapter": 23,
            "verse": 9,
            "text": "Era bbo beebo abeekubiriza okutuukiriza e sswala zaabwe"
        },
        {
            "chapter": 23,
            "verse": 10,
            "text": "Abo nno bbo be bagenda okusikira (okuyingira e jjana)"
        },
        {
            "chapter": 23,
            "verse": 11,
            "text": "Abo abalisikira Firidausi (e jjana) nga bbo mu yo baakutuulamu bugenderevu"
        },
        {
            "chapter": 23,
            "verse": 12,
            "text": "Mazima twatonda omuntu nga tumuggya mu nsibuko ya ttaka"
        },
        {
            "chapter": 23,
            "verse": 13,
            "text": "Oluvanyuma tumufuula amazzi agazaala ge tukuumira mu kifo ekinywevu (nnabaana)"
        },
        {
            "chapter": 23,
            "verse": 14,
            "text": "Oluvanyuma netutonda mu mazzi ago e kisaayisaayi ate e kisaayisaayi ne tukitondamu e kinyama ate e kinyama ne tukitonderamu amagumba olwo nno amagumba ne tugambaza e nnyama, ate oluvanyuma ne tumutonda nga kitonde kirala (naafuuka omuntu nga afuuyiddwamu omwoyo) n'olwekyo Katonda musukkulumu oyo asinga abakozi be bintu bonna"
        },
        {
            "chapter": 23,
            "verse": 15,
            "text": "Mazima mmwe oluvanyuma lw'ekyo ddala mugenda kufa"
        },
        {
            "chapter": 23,
            "verse": 16,
            "text": "Oluvanyuma mazima mmwe olunaku lw'enkomerero muli ba kuzuukizibwa"
        },
        {
            "chapter": 23,
            "verse": 17,
            "text": "Era mazima twatonda waggulu wa mmwe eggulu omusanvu era tetubangako bagayaalira (kulabirira) bitonde"
        },
        {
            "chapter": 23,
            "verse": 18,
            "text": "Era tussa okuva waggulu amazzi mu ngeri ya kigero netugabeeza mu ttaka era nga mazima ddala ffe tuba tusobola okugabuzaawo"
        },
        {
            "chapter": 23,
            "verse": 19,
            "text": "Netubamereza nago e nnimiro ez'emitende ne nzabibu nga zirimu ebibala bingi era nga ku byo kwe mulya"
        },
        {
            "chapter": 23,
            "verse": 20,
            "text": "Era netumeza nago omuti (omuzaituni) ogwo ogusibuka ku lusozi Sinaa, guvaamu omuzigo (abantu gwe beesiiga) era nga muwoomu eri abali"
        },
        {
            "chapter": 23,
            "verse": 21,
            "text": "Era mazima mulina mmwe mu nsolo ezirundibwa eky'okuyiga, tubanywesa mu ebyo ebiri mu mbuto zaazo era mulina mu zo emigaso mingi era nga mulya ezimu ku zo"
        },
        {
            "chapter": 23,
            "verse": 22,
            "text": "Nga era ku zo ne ku maato kwe mutwalirwa"
        },
        {
            "chapter": 23,
            "verse": 23,
            "text": "Era mazima twatuma Nuhu eri a bantube naagamba nti: abange bantu bange musinze Katonda yekka temulinaayo kintu kirala kyonna kisaana kusinzibwa. Abaffe temutya (Katonda)"
        },
        {
            "chapter": 23,
            "verse": 24,
            "text": "Abakungu abo abaakaafuwala mu bantube ne bagamba nti: tali ono (Nuhu) okugyako muntu nga mmwe, ayagala kwe sukkulumya ku mmwe singa Katonda yayagala (kutuma Malayika) yaalibadde atuma ba Malayika, kino tetukiwulirangako mu bakadde baffe abaasooka"
        },
        {
            "chapter": 23,
            "verse": 25,
            "text": "Talina kyali okugyako okuba nti alina ekimulinnya ku mutwe kale mumuliindirize okumala ekiseera ekigere (ajja kuvaawo oba ajja kufa)"
        },
        {
            "chapter": 23,
            "verse": 26,
            "text": "(Nuhu) naagamba nti ayi Mukama omulabirizi wange ntaasa ku kunnimbisa (kwa bwe)"
        },
        {
            "chapter": 23,
            "verse": 27,
            "text": "Awo nno twamutumira nti kola eryato nga okolera ku biragiro byaffe, era ne tumutumira nti ekigambo kyaffe bwe kinaatuuka e ttanuuru neefukumukamu amazzi olwo nno pakira mu lyo (eryato) ku buli kintu bibiri ekisajja n'ekikazi era pakiramu abantubo okugyako omuntu oyo ekigambo gwe kyakakatako edda mu bo, era toyogera nange ku abo abeeyisa obubi, mazima bbo ba kuzikirira"
        },
        {
            "chapter": 23,
            "verse": 28,
            "text": "Ggwe n'abo abali naawe bwe mukkalira mu lyato olwo nno gamba nti okutenderezebwa kwonna kwa Katonda oyo atuwonyezza abantu abeeyisa obubi"
        },
        {
            "chapter": 23,
            "verse": 29,
            "text": "Era gamba nti ayi Mukama omulabirizi wange (bwe ntuuka okuva mu lyato lino) nzisa mu kifo eky'omukisa anti ggwe osinga bonna abasalawo ebifo (eby'okubeeramu)"
        },
        {
            "chapter": 23,
            "verse": 30,
            "text": "Mazima ekyo kijjuddemu obubonero (obulaga obuyinza bwa Katonda) newaakubadde nga ate tubagezesa"
        },
        {
            "chapter": 23,
            "verse": 31,
            "text": "Ekyo nga kiwedde twatandikawo oluvanyuma lwa bwe omulembe omulala"
        },
        {
            "chapter": 23,
            "verse": 32,
            "text": "Netubatumamu omubaka ng'ava mu bo ng'abagamba nti musinze Katonda temulina kirala kyonna kye musaanye kusinza kitali yye, abaffe temutya (Katonda)"
        },
        {
            "chapter": 23,
            "verse": 33,
            "text": "Abakungu abaakaafuwala mu bantube, era abaalimbisa okusisinkana olunaku lwe'nkomerero, era abo be twawa okweyagala mu bulamu bw'ensi, baagamba nti ono talina kyali okugyako muntu buntu nga mmwe, bye mulyako byalya, ne bye munywa byanywa"
        },
        {
            "chapter": 23,
            "verse": 34,
            "text": "Ate singa mugondera omuntu obuntu nga mmwe, mazima mmwe olwo munaaba mufaafaaganiddwa"
        },
        {
            "chapter": 23,
            "verse": 35,
            "text": "Mbu abalagaanyisa nti mazima mmwe singa mufa ne muba ettaka era amagumba ameereere, nti mazima mmwe mugenda kudda"
        },
        {
            "chapter": 23,
            "verse": 36,
            "text": "Tekisoboka era tekisobokera ddala ekyo kye mulagaanyisibwa"
        },
        {
            "chapter": 23,
            "verse": 37,
            "text": "(Ekituufu kiri nti) tewali bulamu bulala bwonna okugyako obulamu obw'ensi abamu muffe bava mu bulamu abalala ne bayingira. Era ffe tetugenda kuzuukuzibwa"
        },
        {
            "chapter": 23,
            "verse": 38,
            "text": "Tali yye okugyako okuba nti musajja agunja ku Katonda ebigambo eby'obulimba, era ffe tetujja kumukkiriza"
        },
        {
            "chapter": 23,
            "verse": 39,
            "text": "(Omubaka) naagamba nti ayi Mukama omulabirizi wange ntaasa ku kunnimbisa kwa bwe"
        },
        {
            "chapter": 23,
            "verse": 40,
            "text": "(Katonda) naagamba nti mu kaseera katono nnyo bajja kuba bejjusa"
        },
        {
            "chapter": 23,
            "verse": 41,
            "text": "Okubwatuka ne kubatuukako era nga kye kibasaanira ne tubafuula ebisasiro. N'olwekyo babeere wala nnyo abantu abeeyisa obubi"
        },
        {
            "chapter": 23,
            "verse": 42,
            "text": "Ekyo nga kiwedde twatandikawo oluvanyuma lwa bwe emirembe emirala"
        },
        {
            "chapter": 23,
            "verse": 43,
            "text": "Tewali mulembe guyinza kukulembera kiseera kyagugererwa, era tebayinza kwagala kwongezebwayo (nebakufuna)"
        },
        {
            "chapter": 23,
            "verse": 44,
            "text": "Oluvanyuma twatuma ababaka baffe nga bagoberegana, buli bantu bwe bajjirwanga omubaka waabwe nga bamulimbisa, olwo nno abamu ne tubakwasa ekkubo bannaabwe lye baakwata (mu kuzikirira) ne tubafuula eky'okwogerwako kale nno babeere wala nnyo abantu abatakkiriza"
        },
        {
            "chapter": 23,
            "verse": 45,
            "text": "Oluvanyuma twatuma Musa ne Mugandawe Haruna nga tubawadde eby'amagero byaffe n'obujulizi obw'enkukunala"
        },
        {
            "chapter": 23,
            "verse": 46,
            "text": "Bagende ewa Firaawo n'abakungube (wabula be twatuma bwe baagenda gye bali) ne beekuza ne babeera abantu abeetwala okuba aba waggulu"
        },
        {
            "chapter": 23,
            "verse": 47,
            "text": "Nebagamba nti tukkirize abantu ababiri abafaanana nga ffe ng'ate abantu baabwe batusinza businza"
        },
        {
            "chapter": 23,
            "verse": 48,
            "text": "Ne babalimbisa bombi olwo nno ne baba mu abo abaazikirizibwa"
        },
        {
            "chapter": 23,
            "verse": 49,
            "text": "Era mazima twawa Musa ekitabo babe nga balungama"
        },
        {
            "chapter": 23,
            "verse": 50,
            "text": "Twafuula Mutabani wa Mariam ne Maamawe akabonero, ne tubawa obutuulo mu kifo e kisitufu e kibeerekamu nga kirimu n'amazzi agakulukuta"
        },
        {
            "chapter": 23,
            "verse": 51,
            "text": "Abange mmwe ababaka mulye ebikkirizibwa okuliibwa, era mukole emirimu emirungi mazima nze manyidde ddala ebyo bye mukola"
        },
        {
            "chapter": 23,
            "verse": 52,
            "text": "Mazima ddala e kibiina kya mmwe kino (eddiini yammwe) kiri ekibiina kimu nange nze Mukama omulabirizi wa mmwe kale muntye"
        },
        {
            "chapter": 23,
            "verse": 53,
            "text": "Naye abantu beekutulamu wakati waabwe ku kigambo kyaabwe (eky'eddiini), ebibiina bingi nga buli kibinja (abantu baakyo) basanyuka n'ebyo bye balina"
        },
        {
            "chapter": 23,
            "verse": 54,
            "text": "Kale baleke mu bubuze bwa bwe okutuusa ekiseera (ekyabagererwa)"
        },
        {
            "chapter": 23,
            "verse": 55,
            "text": "Abaffe balowooza bye tubawa mu mmaali n'abaana"
        },
        {
            "chapter": 23,
            "verse": 56,
            "text": "Tuba tubanguyiza kwe yongera kufuna birungi! wabula tebategeera"
        },
        {
            "chapter": 23,
            "verse": 57,
            "text": "Mazima abo abeeraliikirira okutuukiriza obuvunaanyizibwa bw'okutya Mukama omulabirizi waabwe"
        },
        {
            "chapter": 23,
            "verse": 58,
            "text": "Era abo ebigambo ebyassibwa okuva ewa Mukama omulabirizi waabwe babikkiriza"
        },
        {
            "chapter": 23,
            "verse": 59,
            "text": "Era abo abatagatta kintu kirala ku Mukama omulabirizi wa bwe"
        },
        {
            "chapter": 23,
            "verse": 60,
            "text": "Era abo abawaayo bye baba bawaddeyo (ku lwa Katonda wa bwe) nga emitima gyabwe gitidde okuba nti mazima bbo bagenda kudda ewa Mukama omulabirizi wa bwe"
        },
        {
            "chapter": 23,
            "verse": 61,
            "text": "Abo nno bayaayaanira okukola ebirungi era nga bo mu ekyo be bakulembera"
        },
        {
            "chapter": 23,
            "verse": 62,
            "text": "Era tetuwaliriza muntu (kukola) okugyako ekyo ekiri mu busobozibwe era tulina ekitabo ekiraga mu butuufu (ebikolebwa) nabo nga tebagenda kulyazaamaanyizibwa"
        },
        {
            "chapter": 23,
            "verse": 63,
            "text": "Wabula emitima gya bwe (abakaafiiri) giri mu kugayaalirira (Kur’ani) eno, awamu n'okugatta ku Katonda ebintu ebirala, balina e mirimu emirala emibi nga Katonda abaleka ne bagikola (olwo nno ebibonerezo bya bwe byeyongere)"
        },
        {
            "chapter": 23,
            "verse": 64,
            "text": "Okutuusa bwe tussa ebibonerezo ku beejalabi mu bo olwo nno bo nebalajaana"
        },
        {
            "chapter": 23,
            "verse": 65,
            "text": "Temulaajana leero, mazima mmwe temuli ba kututaasibwako"
        },
        {
            "chapter": 23,
            "verse": 66,
            "text": "Mazima ebigambo byange byabasomerwanga naye mmwe mwalinga mukyukira ku bisinziro bya mmwe ne mubikuba amabega"
        },
        {
            "chapter": 23,
            "verse": 67,
            "text": "Nga mwekuza olw'okugiwalana (Kur’ani), nga mugyogerako mu ngeri e mbi nga mutudde ku byoto bya mmwe ekiro"
        },
        {
            "chapter": 23,
            "verse": 68,
            "text": "Abaffe tebeetegereza ekigambo (Kur’ani ne balaba nti ntuufu) oba (ekibabuza kwe kuba nti) bajjiddwa ebyo ebitajjira bakadde baabwe abaakulembera"
        },
        {
            "chapter": 23,
            "verse": 69,
            "text": "Oba tebaamanya mubaka waabwe n'eba nga y'ensonga lwaki bamuwakanya"
        },
        {
            "chapter": 23,
            "verse": 70,
            "text": "Oba bagamba nti mulalu, wabula (ekituufu kiri nti) yabajjira n'amazima, naye nga abasinga obungi mu bo batamwa amazima"
        },
        {
            "chapter": 23,
            "verse": 71,
            "text": "Singa amazima gaagoberera okwagala kwa bwe, eggulu omusanvu n'ensi n'ebyo ebirimu byandi yonoonese, wabula twabawa ekyo ekibaweesa ekitiibwa (Kur’ani) naye (eky'ennaku) bbo beesamba ekitiibwa kya bwe"
        },
        {
            "chapter": 23,
            "verse": 72,
            "text": "Oba obasaba musaala (ne kiba nga kye kibagaana okukkiriza naye nakyo tokikola), anti omusaala gwa Mukama omulabiriziwo gwe gusinga obulungi era yye y'asinga abagabirizi bonna"
        },
        {
            "chapter": 23,
            "verse": 73,
            "text": "Era mazima ggwe obakoowoola okujja eri e kkubo eggolokofu"
        },
        {
            "chapter": 23,
            "verse": 74,
            "text": "Era mazima abo abatakkiriza lunaku lwa nkomerero ddala be bava ku kkubo"
        },
        {
            "chapter": 23,
            "verse": 75,
            "text": "Singa twabasaasira netubaggyako obuzibu obwabatuukako bandiremedde ku bubuze bwa bwe nga babulubuuta"
        },
        {
            "chapter": 23,
            "verse": 76,
            "text": "Mazima twabatuusaako e bibonerezo naye tebeemenyera Mukama omulabirizi waabwe era tebaagonda"
        },
        {
            "chapter": 23,
            "verse": 77,
            "text": "Okutuusa bwe tulibaggulira omulyango gw'ebibonerezo e bikakali oligenda okubalaba nga basobeddwa"
        },
        {
            "chapter": 23,
            "verse": 78,
            "text": "(Katonda) yye, yooyo eyabatondera mmwe amatu n'amaaso n'emitima (naye) mwebaza kitono"
        },
        {
            "chapter": 23,
            "verse": 79,
            "text": "Era yye yooyo (eyabatonda) n'abassa mu nsi era gyali gye mulikungaanyizibwa"
        },
        {
            "chapter": 23,
            "verse": 80,
            "text": "Era yye yooyo awa obulamu era natta era ku kwe okwawukana kw'ekiro n'emisana, abaffe temutegeera"
        },
        {
            "chapter": 23,
            "verse": 81,
            "text": "Wabula (ekivaako obuzibu) bagamba nga abaabasooka kye baagamba"
        },
        {
            "chapter": 23,
            "verse": 82,
            "text": "Bagamba nti bwe tulifa ne tuba e nfuufu n'amagumba abaffe tugenda kuzuukizibwa"
        },
        {
            "chapter": 23,
            "verse": 83,
            "text": "Mazima ffe ne bakadde baffe kino kyatulagaanyisibwa dda, tekirina kye kiri okugyako okuba enfumo z'abasooka"
        },
        {
            "chapter": 23,
            "verse": 84,
            "text": "Bagambe nti: ensi n'ebigirimu byani bwe muba nga mumanyi"
        },
        {
            "chapter": 23,
            "verse": 85,
            "text": "Bajja kugamba nti bya Katonda, bagambe nti abaffe temwebuulirira"
        },
        {
            "chapter": 23,
            "verse": 86,
            "text": "Bagambe nti ani Mukama Omulabirizi w'eggulu omusanvu era Mukama Omulabirizi wa Arishi ey'ekitiibwa"
        },
        {
            "chapter": 23,
            "verse": 87,
            "text": "Bajja kugamba nti bya Katonda, bagambe nti abaffe temutya"
        },
        {
            "chapter": 23,
            "verse": 88,
            "text": "Bagambe nti obufuzi bwa buli kintu buli mu mukono gw'ani? Alina obusobozi obuwa obukuumi (oyo aba yeekubidde enduulu gyali, ate bwaba yeetaaga omuntu) takugirwa ku ye, (mwanukule) bwe muba nga mumanyi"
        },
        {
            "chapter": 23,
            "verse": 89,
            "text": "Bajja kugamba nti (obufuzi) bwa Katonda, bagambe nti mubuzibwabuzibwa mutya"
        },
        {
            "chapter": 23,
            "verse": 90,
            "text": "Wabula twabaleetera amazima naye ddala bbo balimba"
        },
        {
            "chapter": 23,
            "verse": 91,
            "text": "Katonda teyeeteerangawo mwana era tawabangawo naye katonda mulala, singa bwe kyali buli katonda yandigenze ne bye yatonda era abamu baaliwambye bannaabwe. Katonda yeesambidde ddala ebyo bye boogera"
        },
        {
            "chapter": 23,
            "verse": 92,
            "text": "(Katonda) mumanyi wa byekusifu n'ebirabikako ali wala nnyo ku ebyo bye bamugattako"
        },
        {
            "chapter": 23,
            "verse": 93,
            "text": "Gamba nti: ayi Mukama omulabirizi wange, lwolindaga (ebibonerezo) ebyo bye balagaanyisibwa"
        },
        {
            "chapter": 23,
            "verse": 94,
            "text": "Ayi Mukama omulabirizi wange tonteekanga mu bantu abeeyisa obubi"
        },
        {
            "chapter": 23,
            "verse": 95,
            "text": "Era mazima ffe ku ky'okukulaga bye tubalagaanyisa tusobolera ddala"
        },
        {
            "chapter": 23,
            "verse": 96,
            "text": "Ggyawo ekibi nga okozesa ekyo ekisinga obulungi, ffe tusinga okumanya ebyo bye boogera"
        },
        {
            "chapter": 23,
            "verse": 97,
            "text": "Era gamba nti ayi Mukama omulabirizi wange nkusaba ompe obukuumi ku kubuzaabuza kwa Sitane"
        },
        {
            "chapter": 23,
            "verse": 98,
            "text": "Era Mukama omulabirizi wange nkusaba ompe obukuumi (Sitane) zireme kunsemberera"
        },
        {
            "chapter": 23,
            "verse": 99,
            "text": "(Baakubeera mu bubuze) okutuusa okufa lwe kujjira omu ku bo, naagamba nti ayi Mukama omulabirizi wange munzizeeyo (ku nsi)"
        },
        {
            "chapter": 23,
            "verse": 100,
            "text": "Mbe nga nkola emirimu emirungi mu ebyo byessaakola, si bwe kiri mazima kyo kigambo bugambo yye kyayogera (naye nga tagenda kusobola kudda) ate era mu maaso gaabwe waliwo e kiseera (ekyawula wakati w'obulamu bw'ensi n'obw'oluvanyuma mwe balibeera) okutuusa ku lunaku lwe balizuukizibwa"
        },
        {
            "chapter": 23,
            "verse": 101,
            "text": "Olwo nno engombe bwerifuuyibwa tewagenda kuba nganda wakati wa bwe ku lunaku olwo, era tebagenda kwogeraganya"
        },
        {
            "chapter": 23,
            "verse": 102,
            "text": "Oyo yenna ebirizitowa ebipimwabye abo nno be b'okwesiima"
        },
        {
            "chapter": 23,
            "verse": 103,
            "text": "Ate oyo ebiriwewuka ebipimwabye abo nno be bafaafaaganirwa emyoyo gya bwe nga baakutuula lubeerera mu muliro Jahannama"
        },
        {
            "chapter": 23,
            "verse": 104,
            "text": "Omuliro gulisiriiza ebyenyi bya bwe, balibeera mu gwo nga banyinyibadde"
        },
        {
            "chapter": 23,
            "verse": 105,
            "text": "Abaffe ebigambo byange byali tebibasomerwa ate mmwe ne muba nga mubilimbisa"
        },
        {
            "chapter": 23,
            "verse": 106,
            "text": "Nebagamba nti ayi Mukama omulabirizi waffe obwonoonefu bwaffe bwatusinza amanyi, era twali abantu abaabula"
        },
        {
            "chapter": 23,
            "verse": 107,
            "text": "Ayi Mukama omulabirizi waffe tuggye mu gwo (omuliro), olwo nno bwe tuddamu okwonoona mazima tujja kuba abeeyisa obubi"
        },
        {
            "chapter": 23,
            "verse": 108,
            "text": "Naagamba nti mubeere mu gwo nga munyoomebwa era temwogera nange"
        },
        {
            "chapter": 23,
            "verse": 109,
            "text": "Mazima ekitundu mu baddu bange baali bagamba nti ayi Mukama omulabirizi waffe tukkirizza kale tusonyiwe era otusaasire era ggwe osinga abasaasizi bonna"
        },
        {
            "chapter": 23,
            "verse": 110,
            "text": "Ne mubafuula ekisekererwa okutuusa lwe baaberabiza okunjogerako era mwali mubasekerera"
        },
        {
            "chapter": 23,
            "verse": 111,
            "text": "Mazima nze olwa leero mbasasudde olw'ebyo bye baagumiikiriza mazima bbo be b'okwesiima"
        },
        {
            "chapter": 23,
            "verse": 112,
            "text": "(Katonda) aligamba nti mu nsi mwatuulamu emyaka emeka"
        },
        {
            "chapter": 23,
            "verse": 113,
            "text": "Baligamba nti: twamalamu lunaku oba kitundu kya lunaku, wabula buuza ababazi"
        },
        {
            "chapter": 23,
            "verse": 114,
            "text": "Aligamba nti temwatuula okugyako ebbanga ttono singa mazima mmwe mwali mumanyi"
        },
        {
            "chapter": 23,
            "verse": 115,
            "text": "Abaffe mwalowooza nti mazima twabatonda nga tewali kigendererwa, era nti mazima mmwe temugenda kuzzibwa gye tuli"
        },
        {
            "chapter": 23,
            "verse": 116,
            "text": "Yasukkuluma Katonda Omufuzi (era yye) ye mazima tewali kisinzibwa kyonna (mu butuufu) okugyako yye, Mukama omulabirizi wa Arishi ey'ekitiibwa"
        },
        {
            "chapter": 23,
            "verse": 117,
            "text": "Oyo yenna asinza ekintu ekirala awamu ne Katonda so nga ate takirinaako bujulizi, mazima okubalibwa kwe kuli wa Mukama omulabiriziwe, mazima abakaafiiri tebayinza kwesiima"
        },
        {
            "chapter": 23,
            "verse": 118,
            "text": "Era gamba nti ayi Mukama omulabirizi wange sonyiwa osaasire. Era ggwe osinga abasaasizi bonna"
        },
        {
            "chapter": 24,
            "verse": 1,
            "text": "(Eno) ssuula twagissa ne tugikakasa (okukozesa amateeka agagirimu) netussa mu yo ebigambo ebinnyonnyofu mube nga mujjukira"
        },
        {
            "chapter": 24,
            "verse": 2,
            "text": "Omwenzi omukazi n'omwenzi omusajja buli omu ku bo mumukube emiggo kikumi, ekisa tekibakwatanga ku lwa bwe bombi, nga muli mu kutuukiriza e ddiini ya Katonda, bwe muba nga mukkiriza Katonda n’olunaku lw'enkomerero, ekibinja mu bakkiriza kiteekwa okubaawo nga babonerezebwa"
        },
        {
            "chapter": 24,
            "verse": 3,
            "text": "Omusajja omwenzi tawasa okugyako omukazi omwenzi oba agatta ebintu ebirala ku Katonda, n’omukazi omwenzi tawasibwa okugyako omusajja omwenzi oba agatta ebintu ebirala ku Katonda, era ekyo kyaziyizibwa ku bakkiriza"
        },
        {
            "chapter": 24,
            "verse": 4,
            "text": "N’abo abatemerera abakyala ab'ensa obwenzi ate ne bataleeta bajulizi bana mubakube emiggo kinaana era lubeerera temuddangayo okukkiriza obujulizi bwa bwe era abo be boonoonyi"
        },
        {
            "chapter": 24,
            "verse": 5,
            "text": "Okugyako abo abeenenya oluvanyuma lw'ekyo, era nebakola e mirimu emirungi. Anti mazima Katonda musonyiyi musaasizi"
        },
        {
            "chapter": 24,
            "verse": 6,
            "text": "Ate abo abawaayiriza be baafumbiriganwa nabo obwenzi ate nga tebalina bajulizi okugyako bo bennyini, kale nno obujulizi bw'omu ku bo kwe kulayira Katonda emirundi ena (naayongerako nti) mazima yye wa mu boogera amazima"
        },
        {
            "chapter": 24,
            "verse": 7,
            "text": "Ne ku mulundi ogw'okutaano (ayongerako nti) mazima ekikolimo kya Katonda kibe ku ye bwaba nga wa mu balimba"
        },
        {
            "chapter": 24,
            "verse": 8,
            "text": "Olwo nno omukyala ne bamuggyako e kibonerezo bwalayira Katonda emirundi ena (naayongerako nti) mazima oli byayogera bimussa mu balimba"
        },
        {
            "chapter": 24,
            "verse": 9,
            "text": "Ne ku mulundi ogw'okutaano (ayongerako nti) mazima obusungu bwa Katonda bube ku ye (bba) bwaba mu boogera amazima"
        },
        {
            "chapter": 24,
            "verse": 10,
            "text": "Singa si bulungi bwa Katonda bwabawa na kusaasirakwe (mwandisanze) obuzibu mu kusalawo ensonga) era mazima Katonda akkiriza okwenenya mugoba nsonga"
        },
        {
            "chapter": 24,
            "verse": 11,
            "text": "Mazima abo abaaleeta ebigambo eby'obulimba (ne batemerera Aisha obwenzi) bamu ku mmwe, temukitwala nti kibi gye muli wabula kirungi gye muli, buli omu ku bo ateekwa okufuna empeera y'ekibi kye yakola, ate oyo eyakikulembera mu bo waakufuna ebibonerezo e bikakali"
        },
        {
            "chapter": 24,
            "verse": 12,
            "text": "Singa bwe mwakiwulira abakkiriza abasajja n'abakkiriza abakyala beerowooleza bulungi, era ne bagamba nti kuno kutemerera okw'olwatu"
        },
        {
            "chapter": 24,
            "verse": 13,
            "text": "Singa baakireetako abajulizi bana naye kebataaleeta bajulizi olwo nno abo bbo ewa Katonda be balimba"
        },
        {
            "chapter": 24,
            "verse": 14,
            "text": "Singa si bulungi bwa Katonda na kusaasirakwe byabawa ku nsi ne ku nkomerero olw'ebyo bye mweyingizaamu mwalituukiddwako ebibonerezo ebikakali"
        },
        {
            "chapter": 24,
            "verse": 15,
            "text": "Mu kiseera wemwabisaasaanyiza ne nnimi za mmwe ne mwogera n'emimwa gya mmwe bye mutaalinako kumanya, mwakitwala nga ekyangu naye nga ewa Katonda kinene"
        },
        {
            "chapter": 24,
            "verse": 16,
            "text": "Singa bwe mwakiwulira mwagamba nti tekitugwanira kwogera ku nsonga eno, wasukkuluma Mukama Katonda, kuno kutemerera okuyitirivu"
        },
        {
            "chapter": 24,
            "verse": 17,
            "text": "Katonda ababuulirira bulijjo obutaddayo kukola kintu nga kino bwe muba nga muli bakkiriza"
        },
        {
            "chapter": 24,
            "verse": 18,
            "text": "Era Katonda abannyonnyola amateeka. Era bulijjo Katonda amanyi nnyo ate nga mugoba nsonga"
        },
        {
            "chapter": 24,
            "verse": 19,
            "text": "Mazima abo abaagala ebikolwa eby'obuwemu okusaasaana mu bakkiriza, balina ebibonerezo ebiruma ennyo ku nsi ne ku nkomerero. Era Katonda amanyi ate mmwe temumanyi"
        },
        {
            "chapter": 24,
            "verse": 20,
            "text": "Singa si bulungi bwa Katonda na kusaasirakwe byabawa (mwandituuseeko ebizibu naye nga bulijjo) mazima Katonda wa kisa musaasizi"
        },
        {
            "chapter": 24,
            "verse": 21,
            "text": "Abange mmwe abakkiriza temugobereranga amakubo ga Sitaane, oyo yenna agoberera amakubo ga Sitane anti yye (Sitaane) alagira okukola eby'obuwemu n'ebitayagalwa, era singa si bulungi bwa Katonda na kusaasirakwe byabawa olubeerera, teyanditukudde muntu yenna mu mmwe, naye mazima Katonda atukuza oyo gwaba ayagadde mazima Katonda awulira mumanyi nnyo"
        },
        {
            "chapter": 24,
            "verse": 22,
            "text": "Abeeyisa obulungi mu ddiini era abagaziyizibwa mu byenfuna tebalayiranga obutawa ab'oluganda olw'okumpi n'abanaku n'abaasenguka olw'okuweereza mu kkubo lya Katonda. Basaana basonyiwe era balekere, abaffe (mmwe) temwagala Katonda kubasonyiwa era nga bulijjo Katonda musonyiyi musaasizi"
        },
        {
            "chapter": 24,
            "verse": 23,
            "text": "Mazima abo abatemerera obwenzi abakyala ab'ensa abatalina musango abakkiriza, bakolimirwa ku nsi ne ku nkomerero era balissibwako ebibonerezo eby'amaanyi"
        },
        {
            "chapter": 24,
            "verse": 24,
            "text": "Ku lunaku ennimi zaabwe n'emikono gya bwe lwe biribawaako obujulizi olw'ebyo bye baakolanga"
        },
        {
            "chapter": 24,
            "verse": 25,
            "text": "Ku lunaku olwo Katonda agenda kubasasula mu bujjuvu empeera yaabwe ebasaanira, era bagenda kumanya nti mazima Katonda yye ye mazima owa nnamaddala"
        },
        {
            "chapter": 24,
            "verse": 26,
            "text": "Abakazi ab'empisa embi ba basajja ab'empisa embi, n'abasajja ab'empisa embi ba bakazi ab'empisa embi, n'abakazi abeeyisa obulungi ba basajja abeeyisa obulungi, n'abasajja abeeyisa obulungi ba bakazi abeeyisa obulungi, abo (bebatemerera obwenzi) batukuvu ku ebyo (bali) bye boogera, balina ekisonyiwo n'okugabirirwa okw'ekitiibwa"
        },
        {
            "chapter": 24,
            "verse": 27,
            "text": "Abange mmwe abakkiriza temuyingiranga amayumba agatali mayumba gammwe okugyako nga musabye era ne mutoolera abantu baamu ssalaamu ekyo kye kirungi gye muli kibayambe mujjukire"
        },
        {
            "chapter": 24,
            "verse": 28,
            "text": "Bwe mutagasangamu muntu yenna temugayingiranga okutuusa nga mukkiriziddwa, bwe mugambibwanga nti muddeyo muddangayo, ekyo ky'ekisinga obutukuvu gye muli, Katonda byonna bye mukola abimanyidde ddala"
        },
        {
            "chapter": 24,
            "verse": 29,
            "text": "Temulina musango bwe muyingira e nyumba ezitaliimu bantu ng'ate mulimu bye mwetaaga. Bulijjo Katonda amanyi bye mwoleesa ne bye mukweka"
        },
        {
            "chapter": 24,
            "verse": 30,
            "text": "Gamba abakkiriza bakkakkanye ku maaso ga bwe, era bakuume obwereere bwa bwe, ekyo kye kisinga obutukuvu gye bali, mazima Katonda amanyidde ddala ebyo bye bakola"
        },
        {
            "chapter": 24,
            "verse": 31,
            "text": "Era gamba abakyala abakkiriza bakkakkanye ku maaso gaabwe era bakuume obwereere bwa bwe, era teboolesa eby'okwewunda bya bwe okugyako ebyo ebiba biteekwa okulabika, era bateekwa beebikkirire obukaaya bwa bwe (nga butuuka) ku bifuba bya bwe, era teboolesa bya kwewunda bya bwe okugyako eri ba bbaabwe, oba ba kitaabwe, oba ba taata ba ba bbaabwe ,oba abaana baabwe, oba abaana ba ba bbaabwe, oba bannyinaabwe, oba abaana ba bannyinaabwe, oba abaana ba baganda baabwe, oba abakyala nga bbo, oba abo abaddu emikono gya bwe egyaddyo be gyafuna, oba abaweereza abalala abasajja abatakyalina bwetaavu eri bakyala, oba abaana abato abatalabanga ku bwereere bwa bakyala, era (abakyala abakkiriza bwe baba batambula) tebakuba bigere bya bwe kibe nga kituuka okumanyika ekyo kye bakusise mu by'okwewunda bya bwe. Mwenna mwenenyeze Katonda abange mmwe abakkiriza kibayambe okutuuka ku buwanguzi"
        },
        {
            "chapter": 24,
            "verse": 32,
            "text": "Mufumbize mu mmwe abatali bafumbo, nabwekityo mufumbiriganye abalongoofu mu baddu ba mmwe n'abazaana ba mmwe, bwe baba baavu Katonda ajja kubagaggawaza nga aggya mu bigabwabye bulijjo Katonda mugazi (mu byalina) mumanyi nnyo"
        },
        {
            "chapter": 24,
            "verse": 33,
            "text": "Abo abatasobola kuwasa bateekwa okwessaamu ensa okutuusa Katonda lwabawa ekimala ekyetaago kya bwe nga aggya mu bigabwabye, ate abo abasaba okuweebwa ekiwandiiko (ekibakkiriza okunoonya sente beenunule) mu baddu ba mmwe abo emikono gya mmwe egya ddyo be gyafuna mukibawandiikire singa mubalabamu akalungi, (mmwe abakulembeze) mubawe nga ku mmaali ya Katonda eyo gye yabawa, era temuwalirizanga abazaana ba mmwe okukola obwa malaaya (mu kikola mutya) ng'ate bbo baagala kuba na nsa! (ekibatuusa okukola ekyo) lwa kwagala kufuna bya bulamu byansi, oyo yenna abawaliriza mazima Katonda oluvanyuma lw'okubawaliriza musonyiyi musaasizi"
        },
        {
            "chapter": 24,
            "verse": 34,
            "text": "Era mazima twassa gye muli ebigambo (bya Kur'an) ebinnyonnyola, era (netussa) eby'okulabirako ebikwata ku abo abaaliwo oluberyeberye lwa mmwe era ekyo nga kya kubuulirira eri abatya Katonda"
        },
        {
            "chapter": 24,
            "verse": 35,
            "text": "Katonda kitangaala ky'eggulu omusanvu n'ensi ekifaananyi ky'ekitangaalakye kiringa akafo akaazimbirwa mu kisenge nga ka kuteekamu ttaala (naye nga tekayitamu kitangaala kuva bweru, ettaala bwe yaka ekitangaala kyayo kikoma ku kisenge kya kafo ako, ekiyamba abali mu kisenge kya kafo okufuna ekitangaala obulungi, akafo ako) nga kalimu ettaala nga ettaala eri mu kirawuli ekirawuli nga kiringa emmunyeenye etangalijja nga eteekebwamu amafuta agava mu muti omuzayituni ogw'omukisa nga si gwe buvanjuba wadde ebugwanjuba (mu nnimiro mwe gwakulira ne guba nga gwafunanga ekitangaala ky'enjuba ebbanga erimala), amafuta gaagwo kumpi gaaka newaakubadde nga tegatuukiddwako muliro, nekiba nga kitangaala ku kitangaala kinnaakyo (anti ekitangaala kye ttaala kyegatta ku kitangaala ky'ekirawuli ate nno bwogattako amafuta amalungi ennyo negubula asala). Katonda alungamya eri ekitangaalakye oyo gwaba ayagadde era Katonda akubira abantu ebifaananyi era Katonda bulijjo amanyi ebifa ku buli kintu"
        },
        {
            "chapter": 24,
            "verse": 36,
            "text": "Mu mayumba (e mizikiti) Katonda geyakkiriza gazimbibwe era n'alagira erinnyalye libeere nga lyogerwako mu go, (omwo nno) bamutendereza mu go enkya n'olweggulo"
        },
        {
            "chapter": 24,
            "verse": 37,
            "text": "Abasajja abatalabankanyizibwa bya busuubuzi wadde okutunda nebava ku kwogera ku Katonda n'okuyimirizaawo e sswala n'okutoola Zakka nga batya olunaku emitima n'amaaso lwe birikankana"
        },
        {
            "chapter": 24,
            "verse": 38,
            "text": "Olwo nno Katonda abasasule ebirungi by'ebyo bye baakola era abongeze mu birungibye, bulijjo Katonda agabirira oyo gwaba ayagadde awatali kubalirira"
        },
        {
            "chapter": 24,
            "verse": 39,
            "text": "Bbo abo abaakaafuwala emirimu gya bwe girirabika nga ennyanja ey'okumusenyu (so nga tebaawo) omuyonta agirabanga amazzi bwatuuka w'agirabye tasangawo kintu kyonna wabula mu kifo ekyo asangawo Katonda n'amuwa mu bujjuvu okubalibwakwe. Bulijjo Katonda mwangu mu kubala (kwe)"
        },
        {
            "chapter": 24,
            "verse": 40,
            "text": "(Oba abaakaafuwala emirimu gya bwe giringa) ebizikiza ebiri mu nnyanja ey'ennyanga nga ebikkiddwa amayengo ng'ate waggulu waayo waliyo amayengo amalala ng'ate waggulu waago waliyo ebire ne biba bizikiza ebiri waggulu wa binnaabyo (omuntu singa abadde mu kifo ekyo) bw'ajjayo omukonogwe aba kumpi obutagulaba oyo yenna Katonda gwatawadde kitangaala tayinza kufuna kitangaala"
        },
        {
            "chapter": 24,
            "verse": 41,
            "text": "Abaffe tolaba nti mazima Katonda bimutendereza byonna ebiri mu ggulu omusanvu n'ensi n'ebinyonyi nga byanjuluzza ebiwawaatiro (mu kumutendereza) buli kimu (Katonda) amanyi okusinza kwa kyo n'okutendereza kwa kyo.Anti Katonda amanyidde ddala ebyo bye bakola"
        },
        {
            "chapter": 24,
            "verse": 42,
            "text": "Bwa Katonda obufuzi bw'eggulu omusanvu n'ensi, era ewa Katonda y'eri obuddo"
        },
        {
            "chapter": 24,
            "verse": 43,
            "text": "Abaffe tolaba nti mazima Katonda atambuza ebire bwamala naabikungaanya wamu oluvanyuma n'abifuula entuumu olwo n'olaba nga enkuba etonnya okuva mu byo era atonnyesa omuzira okuva waggulu mu nsozi (ez'amazzi agakutte ebitole mu bbanga) n'atuusa n'omuzira ku oyo gwaba ayagadde ate n'aguwonya oyo gwaba ayagadde. Ekitangaala ky'e kimyanso kya byo kumpi kizibe amaaso (g'abantu)"
        },
        {
            "chapter": 24,
            "verse": 44,
            "text": "Katonda akyusakyusa emisana n'ekiro, mazima mu ekyo mulimu e kyokuyiga eri abalina amaaso"
        },
        {
            "chapter": 24,
            "verse": 45,
            "text": "Katonda yatonda buli kiramu nga akiggya mu mazzi, mu byo mulimu ekitambulira ku lubuto lwa kyo, ne mu byo mulimu ekitambulira ku magulu abiri, era mulimu ekitambulira ku ana, Katonda atonda ekyo ky'aba ayagadde. Mazima Katonda muyinza ku buli kintu"
        },
        {
            "chapter": 24,
            "verse": 46,
            "text": "Mazima twassa obubonero obunnyonnyola, bulijjo Katonda alungamya gwaba ayagadde ku kkubo eggolokofu"
        },
        {
            "chapter": 24,
            "verse": 47,
            "text": "(Abannanfusi) bagamba nti tukkirizza Katonda n'omubaka era ne tugonda ate ekitundu ku bo ne kyekyusa oluvanyuma lw'ekyo, era abo si bakkiriza"
        },
        {
            "chapter": 24,
            "verse": 48,
            "text": "Bwe bayitibwa okudda eri Katonda n'omubakawe abe nga alamula wakati wa bwe ogenda okulaba nga ekitundu ku bo bakyawukanako"
        },
        {
            "chapter": 24,
            "verse": 49,
            "text": "Bwe kiba nga amazima gali ku ludda lwa bwe bajja gyali (Nabbi) nga bagonvu"
        },
        {
            "chapter": 24,
            "verse": 50,
            "text": "(Ekibakozesa ekyo) abaffe mu mitima gya bwe mulimu obulwadde oba babuusabuusa (obwa Nabbi bwe), oba batya Katonda n'omubaka we okubasaliriza, si bwekiri abo bbo be beeyisa obubi"
        },
        {
            "chapter": 24,
            "verse": 51,
            "text": "Mazima kyalibadde ekigambo kya bakkiriza (kye bandigambye) wonna we babayitira okudda eri Katonda n'omubakawe abe nga alamula wakati waabwe bandigambye tuwulidde era netugonda era abo bbo be b'okutuuka ku buwanguzi"
        },
        {
            "chapter": 24,
            "verse": 52,
            "text": "Oyo yenna agondera Katonda n'omubakawe n'atya Katonda ne yeeyisa nga Katonda bwayagala abo bbo be bawanguzi"
        },
        {
            "chapter": 24,
            "verse": 53,
            "text": "Era (abannanfusi) balayira Katonda olw'okukkaatiriza ebirayiro bya bwe, nti singa obalagidde (okugenda ku lutabaalo naawe) ddala bajja kugenda naawe, bagambe nti temulayira, okugonda kwa mmwe (kwe mulangirira) kumanyiddwa (nga kwa bulimba). Anti Katonda amanyidde ddala ebyo bye mukola"
        },
        {
            "chapter": 24,
            "verse": 54,
            "text": "Bagambe nti: mugondere Katonda era mugondere omubaka, bwe bagaana mazima (Nabbi) avunaanyizibwa ku ebyo ebyamutikkibwa nga nammwe bwe muvunaanyizibwa ku ebyo ebyabatikkibwa, naye bwe mumugondera mujja kulungama, era omubaka tabanjibwa okugyako okutuusa obubaka okw'olwatu"
        },
        {
            "chapter": 24,
            "verse": 55,
            "text": "Katonda yalagaanyisa abo abakkiriza mu mmwe ne bakola e mirimu emirongoofu nti ajja kubawa obuyinza mu nsi, nga bwe yawa abo abaaliwo oluberyeberye lwa bwe era nti ajja kubanywereza e ddiini yaabwe eyo gye yabasiimira, era oluvanyuma lw'okuwangalira mu kutya ajja kubawaanyisizaamu emirembe, babe nga bansinza nga tebangattako kintu kirala kyonna, oyo yenna akola ekimenya amateeka oluvanyuma lw'ekyo abo nno bo be boonoonyi"
        },
        {
            "chapter": 24,
            "verse": 56,
            "text": "Muyimirizeewo e sswala era mutoole zzaka mugondere n'omubaka mube nga musaasirwa"
        },
        {
            "chapter": 24,
            "verse": 57,
            "text": "Abo abaakaafuwala tosuubira nti bayinza okulemesa (Katonda) mu nsi, obuddo bwa bwe muliro era buddo bubi ddala"
        },
        {
            "chapter": 24,
            "verse": 58,
            "text": "Abange mmwe abakkiriza bateekeddwa okubasaba okuyingira mu biseera bya mirundi esatu abo begyafuna e mikono gya mmwe egya ddyo, n'abo abatannaba kutuuka myaka gya bukulu mu mmwe, (bwe baba nga bayingira gye muli mu biseera ebyo, nabyo) e sswala ya Subuhi nga tennatuuka, ne mu kiseera we mweyambulira engoye zammwe mu ttuntu, n'oluvanyuma lw’e sswala ya Isha, (ebyo) biseera bya mmwe bisatu okubeera obwereere, nga oggyeko ebiseera ebyo, mmwe nabo temulina musango mwena wamu bwe bayingira gye muli nga tebasabye, abantu abo babeetoololeramu ng'abamu musisinkana ba nnammwe, bwatyo (Katonda) bwa bannyonnyola e bigambo anti bulijjo Katonda mumanyi nnyo mugoba nsonga"
        },
        {
            "chapter": 24,
            "verse": 59,
            "text": "Abato mu mmwe bwe batuuka e myaka gy'obukulu bateekwa okusaba okukkirizibwa okuyingira nga bwe basaba abo abakulembedde, bwatyo Katonda bwabannyonnyola ebigambobye, era bulijjo Katonda mumanyi nnyo mugoba nsonga"
        },
        {
            "chapter": 24,
            "verse": 60,
            "text": "N'abannyuka eby'obufumbo mu bakyala abo abatakyalina ssuubi mu kufumbirwa, tebalina kabi obuteebikkirira naye nga tebegyagyama na bya kwenyiriza, era okwessaamu ensa kye kisinga obulungi gye bali, era bulijjo Katonda awulira nnyo mumanyi"
        },
        {
            "chapter": 24,
            "verse": 61,
            "text": "Muzibe talina kibi, n'omulema talina kibi wadde omulwadde talina kibi (nga bbo) namwe temulina kibi okulya mu maka gammwe, oba mu maka ga ba kitammwe, oba mu maka ga ba nnyammwe, oba mu maka ga baganda ba mmwe, oba mu maka ga bannyinammwe, oba mu maka ga ba kitammwe abato oba mu maka ga ba senga mmwe, oba mu maka ga ba kojjammwe oba mu maka ga ba maama ba mmwe abato, oba amaka ge mufuga ebisumuluzo byago, oba amaka ga mukwano gwa mmwe temulina kabi okuliira awamu oba nga mweyawudde yawudde, bwe muyingiranga amayumba mwetoolere ‘salaamu’, ekyo nga kiramuso eky'omukisa ekirungi ekiva ewa Katonda. Bwatyo Katonda bwabannyonnyola ebigambo (bye) mulyoke mutegeere"
        },
        {
            "chapter": 24,
            "verse": 62,
            "text": "Mazima abakkiriza beebo abakkiriza Katonda n'omubakawe era bwe baba naye ku nsonga ebakwatako bonna tebayinza kuvaawo okugyako nga bamaze kumusaba, mazima abo abakusaba okubakkiriza bagende, abo beebo abakkiriza Katonda n'omubakawe, kale bwe baba bakusabye olw'ezimu ku nsonga zaabwe wa olukusa oyo gwoba oyagadde mu bo era osabe Katonda abawe ekisonyiwo, mazima Katonda musonyiyi nnyo musaasizi"
        },
        {
            "chapter": 24,
            "verse": 63,
            "text": "Temufuulanga engeri gye mukoowoola omubaka nga engeri gye mwekoowoolamu mwekka na mwekka, mazima Katonda amanyi abo abeemulula mu mmwe nga bebbirira, abo abaawukana ku kigambokye bateekeddwa okutya okuba nga batuukwako okugezesebwa oba ebibonerezo ebiruma ennyo"
        },
        {
            "chapter": 24,
            "verse": 64,
            "text": "Abange, mazima bya Katonda yekka ebiri mu ggulu omusanvu n'ensi, mazima amanya ekyo kye mubaako era amanyi olunaku lwe baliddizibwa gyali olwonno abategeeze bye bakola era Katonda amanyidde ddala ebikwata ku buli kintu"
        },
        {
            "chapter": 25,
            "verse": 1,
            "text": "Musukkulumu oyo eyassa Kur’ani ku mudduwe eyawula wakati w'amazima n'obulimba alyoke abeere omutiisa eri ebitonde"
        },
        {
            "chapter": 25,
            "verse": 2,
            "text": "Oyo (Katonda) bubwe yekka obufuzi bw'eggulu omusanvu n'ensi era teyeeteerawo mwana era talina amwegattako mu bufuzi era yatonda buli kintu naakikola olukola olukisaanira"
        },
        {
            "chapter": 25,
            "verse": 3,
            "text": "Ate (abatakkiriza) bamuvaako ne beeteerawo ba katonda abalala abatalina kintu kyonna kye batonda so ng'ate bbo baatondebwa, era nga tebalina buyinza kwetuusaako kabi oba ekirungi, era tebalina buyinza ku kufa wadde ku bulamu wadde ku kuzuukira"
        },
        {
            "chapter": 25,
            "verse": 4,
            "text": "Abaakaafuwala bagamba nti ebigambo (bya Muhammad) tebirina kye biri okugyako okuba nti bulimba bwe yagunjaawo, era abantu abalala ne bamuyamba ku bwo, olwo nno ne baba nga baleese okweyisa obubi n'okutemerera"
        },
        {
            "chapter": 25,
            "verse": 5,
            "text": "Era ne bagamba nti (byayogera) nfumo z'abaasooka, yasaba ne zimuwandiikirwa olwo nno zimusomerwa enkya n'eggulo"
        },
        {
            "chapter": 25,
            "verse": 6,
            "text": "Bagambe nti (Kur’ani) yagissa oyo amanyi ebyama byo mu ggulu omusanvu ne nsi, mazima yye (Katonda) bulijjo musonyiyi musaasizi"
        },
        {
            "chapter": 25,
            "verse": 7,
            "text": "Era baagamba nti: ono mubaka wangeriki alya emmere naatambula mu butale!, singa Malayika yassibwa gyali naabeera mutiisa awamu naye (nga amuyambako)"
        },
        {
            "chapter": 25,
            "verse": 8,
            "text": "Oba eby'obugagga nebissibwa gyali (okuva mu ggulu) oba abe nga alina e nnimiro mwalya. Era abeeyisa ne bagamba nti temulina gwe mugoberera okugyako omusajja omuloge"
        },
        {
            "chapter": 25,
            "verse": 9,
            "text": "Laba engeri gye bakukubira ebifaananyi, olwo nno ne babula, n'olwekyo tebayinza kufuna kkubo libazza (ku mazima)"
        },
        {
            "chapter": 25,
            "verse": 10,
            "text": "Musukkulumu oyo singa aba ayagadde yaalikuteereddewo ebirungi okusinga ebyo, (nga nabyo) g'emalimiro agakulukutiramu emigga era naakuteerawo embiri"
        },
        {
            "chapter": 25,
            "verse": 11,
            "text": "Wabula (ekibaleetera obuzibu kwe kuba nti) balimbisa olunaku lw'enkomerero, ate nga twategekera abalimbisa olunaku lw'enkomerero omuliro Saira"
        },
        {
            "chapter": 25,
            "verse": 12,
            "text": "(Omuliro ogwo) bwe gulibalaba okusinziira ewala baliwulira mu gwo okutokota n'okududuma"
        },
        {
            "chapter": 25,
            "verse": 13,
            "text": "Bwe balisuulibwa mu gwo, nga buli omu asuulibwa mu kifo ekifunda nga balijjiddwa, olwo nno balikaaba yaaye"
        },
        {
            "chapter": 25,
            "verse": 14,
            "text": "Baligambibwa nti temukaaba ‘yaaye’ mulundi gumu, mukaabe ‘yaaye’ emirundi mingi"
        },
        {
            "chapter": 25,
            "verse": 15,
            "text": "Bagambe nti ekyo (eky'okuyingira omuliro) kye kirungi oba e jjana ey'olubeerera eyo eyalagaanyisibwa abatya Katonda, egenda kubeera mpeera gye bali era nga buddo"
        },
        {
            "chapter": 25,
            "verse": 16,
            "text": "Muyo bagenda kufuna bye baagala baakubeeramu obugenderevu (ekyo) ku Mukama omulabiriziwo ndagaano erina okukuumwa obutiribiri"
        },
        {
            "chapter": 25,
            "verse": 17,
            "text": "N'olunaku lwalibakungaanya n'ebyo bye basinza ne baleka Katonda alibagamba nti mmwe mwabuza abaddu bange abo oba be baabulwa ekkubo"
        },
        {
            "chapter": 25,
            "verse": 18,
            "text": "Baligamba nti: wasukkuluma Mukama. Tekitugwanirangako kweteerawo bakuumi balala ne tukuvaako, wabula wabeeyagaza ne bakadde baabwe okutuusa lwe beerabira okutendereza ne baba abantu ab'okuzikirira"
        },
        {
            "chapter": 25,
            "verse": 19,
            "text": "(Katonda alibagamba nti) mazima babalimbisizza ku ebyo bye mwogera temusobola kweggyako bibonerezo wadde okutaasibwa, oyo yenna eyeeyisa obubi mu mmwe tumukombesa ku bibonerezo ebikambwe"
        },
        {
            "chapter": 25,
            "verse": 20,
            "text": "Era tetwatuma olubereberye lwo babaka okugyako nga mazima bbo baliira ddala emmere nga batambula ne mu butale, era netufuula abamu ku mmwe ekikemo eri abalala, abaffe munagumiikiriza, bulijjo Mukama omulabiriziwo alabira ddala"
        }
    ]
}