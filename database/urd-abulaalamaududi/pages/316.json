{
    "pages": [
        {
            "chapter": 20,
            "verse": 65,
            "text": "جادوگر بولے \"موسیٰؑ، تم پھینکتے ہو یا پہلے ہم پھینکیں؟"
        },
        {
            "chapter": 20,
            "verse": 66,
            "text": "موسیٰؑ نے کہا \"نہیں، تم ہی پھینکو\" یکایک اُن کی رسّیاں اور اُن کی لاٹھیاں اُن کے جادو کے زور سے موسیٰؑ کو دَوڑتی ہوئی محسوس ہونے لگیں"
        },
        {
            "chapter": 20,
            "verse": 67,
            "text": "اور موسیٰؑ اپنے دل میں ڈر گیا"
        },
        {
            "chapter": 20,
            "verse": 68,
            "text": "ہم نے کہا \"مت ڈر، تو ہی غالب رہے گا"
        },
        {
            "chapter": 20,
            "verse": 69,
            "text": "پھینک جو کچھ تیرے ہاتھ میں ہے، ابھی اِن کی ساری بناوٹی چیزوں کو نگلے جاتا ہے یہ جو کچھ بنا کر لائے ہیں یہ تو جادوگر کا فریب ہے، اور جادوگر کبھی کامیاب نہیں ہو سکتا، خواہ کسی شان سے وہ آئے"
        },
        {
            "chapter": 20,
            "verse": 70,
            "text": "آخر کو یہی ہُوا کہ سارے جادوگر سجدے میں گرا دیے گئے اور پکار اٹھے \"مان لیا ہم نے ہارونؑ اور موسیٰؑ کے رب کو"
        },
        {
            "chapter": 20,
            "verse": 71,
            "text": "فرعون نے کہا \" تم ایمان لے آئے قبل اس کے کہ میں تمہیں اس کی اجازت دیتا؟ معلوم ہو گیا کہ یہ تمہارا گرو ہے جس نے تمہیں جادوگری سکھائی تھی اچھا، اب میں تمہارے ہاتھ پاؤں مخالف سمتوں سے کٹواتا ہوں اور کھجور کے تنوں پر تم کو سُولی دیتا ہوں پھر تمہیں پتہ چل جائے گا کہ ہم دونوں میں سے کس کا عذاب زیادہ سخت اور دیر پا ہے\" (یعنی میں تمہیں زیادہ سخت سزا دے سکتا ہوں یا موسیٰؑ)"
        },
        {
            "chapter": 20,
            "verse": 72,
            "text": "جادوگروں نے جواب دیا \"قسم ہے اُس ذات کی جس نے ہمیں پیدا کیا ہے، یہ ہرگز نہیں ہو سکتا کہ ہم روشن نشانیاں سامنے آ جانے کے بعد بھی (صداقت پر) تجھے ترجیح دیں، تُو جو کچھ کرنا چاہے کر لے تو زیادہ سے زیادہ بس اِسی دُنیا کی زندگی کا فیصلہ کر سکتا ہے"
        },
        {
            "chapter": 20,
            "verse": 73,
            "text": "ہم تو اپنے رب پر ایمان لے آئے تاکہ وہ ہماری خطائیں معاف کر دے اور اس جادوگری سے، جس پر تو نے ہمیں مجبور کیا تھا، درگزر فرمائے اللہ ہی اچھا ہے اور وہی باقی رہنے والا ہے"
        },
        {
            "chapter": 20,
            "verse": 74,
            "text": "حقیقت یہ ہے کہ جو مجرم بن کر اپنے رب کے حضور حاضر ہوگا اُس کے لیے جہنم ہے جس میں وہ نہ جیے گا نہ مرے گا"
        },
        {
            "chapter": 20,
            "verse": 75,
            "text": "اور جو اس کے حضور مومن کی حیثیت سے حاضر ہو گا، جس نے نیک عمل کیے ہوں گے، ایسے سب لوگوں کے لیے بلند درجے ہیں"
        },
        {
            "chapter": 20,
            "verse": 76,
            "text": "سدا بہار باغ ہیں جن کے نیچے نہریں بہہ رہی ہوں گی، ان میں وہ ہمیشہ رہیں گے یہ جزا ہے اُس شخص کی جو پاکیزگی اختیار کرے"
        }
    ]
}