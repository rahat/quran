{
    "pages": [
        {
            "chapter": 40,
            "verse": 34,
            "text": "ထို့ပြင် ဧကန်မလွဲ၊ ယခင်က (တမန်တော်) ယူစွဖ်သည် သင်တို့ထံ ကွက်ကွက်ကွင်းကွင်း မြင်သာထင်ရှားသော အထောက်အထားများပါဝင်သည့် ရှင်းလင်းချက်နှင့်အတူ ရောက်ရှိလာခဲ့ပြီးဖြစ်သော်လည်း သင်တို့သည် သူနှင့်အတူ ယူဆောင်လာခဲ့သည့် (အမိန့်ပညတ်ချက်) တို့နှင့်စပ်လျဉ်း၍ ဒွိဟသံသယ၌ ရှိမြဲရှိနေခြင်းအား မရပ်တန့်ခဲ့ကြချေ။ နောက်ဆုံးတွင် သူကွယ်လွန်သွားသည် အထိ (သူ့သွန်သင်ချက်များကို ဖျက်ဆီးစေလို၍) အလ္လာဟ်အရှင်မြတ်သည် သူ့နောက်ပိုင်းတွင် မည်သည့်ရစူလ်တမန်တော်ကိုမျှ အလျှင်း စေလွှတ်တော်မူမည် မဟုတ်ဟု ပြောဆိုခဲ့ကြ၏။ မည်သူမဆို (အရှင်မြတ်ချမှတ်ထားတော်မူသည့်) စည်းဘောင်များကို ကျူးလွန်၍ အလွဲသုံးစားပြုသူ (ဆင်ခြင်တုံတရားနှင့်ဆန့်ကျင်၍ ခေါင်းမာမာဖြင့်) သံသယပွားသူဖြစ်လျင် အလ္လာဟ်အရှင်မြတ်သည် ထိုနည်းအတိုင်းပင် သူ့အား လမ်းမှားသို့ ဦးတည်စေတော်မူမည် ဖြစ်၏။"
        },
        {
            "chapter": 40,
            "verse": 35,
            "text": "(ထိုစည်းဘောင်ကျူးလွန်သူ၊ သံသယပွားသူများဖြစ်ကြသော) သူတို့သည် (အရှင့်ထံတော်မှ) သူတို့ထံ မည်သည့် သက်သေအထောက်အထားနှင့်အခွင့်အာဏာ တစ်စုံတစ်ရာမျှပင် ရောက်လာခဲ့ခြင်းမရှိဘဲ အလ္လာဟ်အရှင်မြတ်၏အာယသ်သက်သေလက္ခဏာတော်များနှင့်စပ်လျဉ်း၍ စောဒကတက် ငြင်းခုံနေကြ၏။ (ထိုသို့ ဆင်ခြင်တုံတရားမဲ့စွာ အငြင်းသန်ခြင်းသည်) အလ္လာဟ်အရှင်မြတ်၏ အမြင် တော်၌လည်းကောင်း၊ သက်ဝင်ယုံကြည်သူတို့၏အမြင်၌လည်းကောင်း၊ လွန်စွာကြီးလေးသော စက်ဆုပ်ရွံရှာဖွယ်ရာပင် ဖြစ်၏။ အလ္လာဟ်အရှင် မြတ်သည် ထိုနည်းအတိုင်းပင် ဘဝင်မြင့် မာန်မာနထောင်လွှားသူနှင့်နိုင်လိုမင်းထက်ပြမူသူတိုင်း စိတ်နှလုံးပေါ်ဝယ် တံဆိပ်ခတ်နှိပ်တော်မူ၏။"
        },
        {
            "chapter": 40,
            "verse": 36,
            "text": "ထို့နောက် ဖာရိုမင်းက ဟာမာန်အား “အို၊ ဟာမာန် ကျွန်ုပ်သည် (အရှင့်ထံရောက်နိုင်သည့် အကြောင်းခံ များ) နည်းလမ်းများကို ရရှိနိုင်ရန်အလို့ငှာ ကျွန်ုပ်အတွက် မြင့်စွင့်သော မျှော်စင်အဆောက်အအုံတစ်ခု တည်ဆောက်လော့။” ဟု အမိန့်ပေးခဲ့၏။"
        },
        {
            "chapter": 40,
            "verse": 37,
            "text": "(ထိုသို့မျှော်စင်ဆောက်ခိုင်းခြင်းသည်) မိုးကောင်းကင်များ (ပေါ်တက်နိုင်သည့် အကြောင်းခံများ) နည်းလမ်းများကို ရရှိနိုင်ရန်အလို့ငှာဖြစ်ရာ ကျွန်ုပ်သည် (တမန်တော်) မူဆာ၏ကိုးကွယ်ရာ အရှင်မြတ်အား မြင်နိုင်ကောင်းမြင်နိုင်၏။ အမှန်စင်စစ် ကျွန်ုပ်သည် (တမန်တော်) မူဆာအား လူလိမ်တစ်ဦးအဖြစ်သာ ထင်မြင်ယူဆနေ၏။ ထိုနည်းအတိုင်းပင် သူ၏မကောင်းမှုအကုသိုလ်လုပ်ရပ်များကို ဖာရိုမင်း၏အမြင်၌ လှပတင့်တယ်အောင် ဖြစ်စေတော်မူပြီး (သူ့ဆန္ဒဖြစ်သော လမ်းမှားအတိုင်း လျှောက်နိုင်ရန်) သူ့အား တရားလမ်းမှန်မှ ရှောင်လွှဲစေတော်မူ၏။ အမှန်သော်ကား ဖာရိုမင်း၏မဟာဗျူဟာ အကြံအစည်မှာ အရေးနိမ့်ချွတ်ခြုံကျ​စေခြင်းဖြင့်သာ အဆုံးသတ်ခဲ့၏။"
        },
        {
            "chapter": 40,
            "verse": 38,
            "text": "(ဖာရိုက ထိုသို့အပြင်းအထန် သတိပေးပါလျက်) ထိုသက်ဝင်ယုံကြည်သူက “အို၊ ကျွန်ုပ်၏လူမျိုးတို့၊ သင်တို့သည် ကျွန်ုပ်၏နောက်သို့ လိုက်ခဲ့ကြလော့။ ကျွန်ုပ်သည် သင်တို့အား တရားလမ်းမှန်သို့ ညွှန်ပြမည်။"
        },
        {
            "chapter": 40,
            "verse": 39,
            "text": "အို၊ ကျွန်ုပ်၏လူမျိုးတို့၊ ဤလောကီဘဝသက်တမ်းသည် လောကီအကျိုးခံစားခွင့်အနည်းငယ်ဖြင့် ခေတ္တခဏမျှသာ အကျိုးခံစားခြင်းသာဖြစ်ပြီး နောင်တမလွန်ဘဝမူကား ယင်းသည် ဧကန်ပင်၊ အမြဲထာဝရ နေထိုင်စံမြန်းစရာ ဗိမာန်အစစ်ဖြစ်၏။” ဟု တိုက်တွန်းပြောဆိုခဲ့၏။"
        },
        {
            "chapter": 40,
            "verse": 40,
            "text": "မည်သူမဆို မကောင်းမှုဒုစရိုက် တစ်စုံတစ်ရာကို ကျင့်မူလျှင် ယင်းနှင့်ညီမျှထိုက်တန်သည့် (ပြစ်ဒဏ်) ကိုသာ ပေးဆပ်မှုအဖြစ် အစားပေးခြင်းခံရသော်လည်း အမျိုးသား သို့မဟုတ် အမျိုးသမီး မည်သူမဆို ဖြောင့်မတ်မှန်ကန်သော ပြုမူကျင့်ကြံမှုများဖြင့် သီလဆောက်တည်လျှင် ထိုသူသည် သက်ဝင် ယုံကြည်သူစစ်စစ် ဖြစ်ပြီး ထိုသူတို့သည် သုခဘုံဥယျာဉ်သို့ ဝင်ရောက်ခွင့်ရကြရုံသာမက ယင်း (သုခဥယျာဉ်) ၌ စာရင်းအင်းမဲ့ အကန့်အသတ်မဲ့သော ရိက္ခာအထောက်အပံ့များကို ရရှိခံစားစေတော်မူမည် ဖြစ်၏။"
        }
    ]
}