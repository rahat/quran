{
    "pages": [
        {
            "chapter": 6,
            "verse": 119,
            "text": "အလ္လာဟ်အရှင်မြတ်၏ (စည်းမျဉ်းတော်နှင့်အညီ အရှင်မြတ်က ခွင့်ပြုထားသော အရှင့်နာမတော် တသခြင်းခံရသည့်အရာများကို မစားသုံးရန် အဘယ်အကြောင်း ရှိသနည်း။ မည်သည့်အရာများက (သင်တို့အတွက် မသင့်တော်၍) သင်တို့အပေး တရားမဝင်သည့် တားမြစ်ခံရသော အရာများဖြစ်သည်ကို အသေးစိတ်ရှင်းပြ စေတော်မူပြီးဖြစ်၍ မလွှဲမရှောင်သာ အတင်းအဓမ္မစားသုံးစေသည့်အရာများမှအပ (ထိုတားမြစ်ထားသောအရာများကို မစားသုံးကြလေနှင့်။) ထို့ပြင် မုချဧကန်၊ များစွာသောသူတို့သည် သူတို့၏အလိုရမ္မက်များကြောင့် အသိတရားကင်းမဲ့ကြလျက် အမှန်ပင် လမ်းမှားသို့ ရောက်သွားကြလေ၏။ ဧကန်ပင်၊ အသင့်အား ဖွဲ့စည်းဖြစ်တည်စေတော်မူ၍ ပြုစုပျိုးထောင်တော်မူသောအရှင်မြတ်သည် အရှင့်စည်းမျဉ်းတော်များကို ချိုးဖောက်ကျူးလွန်နေသူတို့နှင့်ပတ်သက်၍ အသိဆုံးဖြစ်တော်မူသော အရှင်ပင်ဖြစ်၏။"
        },
        {
            "chapter": 6,
            "verse": 120,
            "text": "အသင်တို့သည် လူသိရှင်ကြားသိသာထင်ရှားသော မကောင်းမှုများနှင့်တိတ်တဆိတ်လျှို့ဝှက်စွာ ကျူးလွန် ကြသည့် အဇ္ဈတ္တမကောင်းမှုများကို စွန့်လွှတ်ကြကုန်လော့။ ဧကန်ပင်၊ မကောင်းမှုဒုစရိုက်တို့ကို ရှာဖွေဆည်းပူး၍ ကျင့်ကြံကြသူတို့သည် မကြာမီ သူတို့ပြုမူကျင့်ကြံခဲ့သမျှ၏အကျိုးဆက်ကို ပေးဆပ်ကြရလိမ့်မည်။"
        },
        {
            "chapter": 6,
            "verse": 121,
            "text": "အလ္လာဟ်အရှင်မြတ်၏စည်းမျဉ်းတော်နှင့်အညီ ယင်းတို့အပေါ်အရှင့်နာမတော်အား သတိရ တသခြင်း မခံရသော အစားအသောက်များကို စားသောက်ခြင်းမပြုကြလေနှင့်။ အကြောင်းမှာ ထိုသို့ စားသောက်ခြင်းသည် အရှင့်အမိန့်တော်ကို အာခံဖီဆန်ခြင်းပင်ဖြစ်ပြီး ဧကန်ပင်၊ စေတန်မကောင်းဆိုးဝါးတို့သည် သင်တို့နှင့်အချေ အတင်ပြောဆိုငြင်းခုံကြရန်သူတို့၏လူယုံမိတ်ဆွေအပေါင်းအသင်းတို့အား စေ့ဆော်လှုံ့ဆော်ကြ၏။ ထို့ပြင် အကယ်၍ သူတို့အား နာခံလိုက်နာလျှင် သင်တို့သည် အမှန်ပင် အရှင်မြတ်နှင့်တွဲဖက်တုပြိုင်၍ ကိုးကွယ်ကြသူတို့မှ ဖြစ်ကြလိမ့်မည်။"
        },
        {
            "chapter": 6,
            "verse": 122,
            "text": "(အတွေးအခေါ်အယူအဆဆိုင်ရာ) အမှောင်အထပ်ထပ်၌ရှိနေလျက် ယင်းအမှောင်ထုမှ ရုန်းထွက်နိုင်ခြင်း မရှိသောသူပမာ (နာမ်ရေးရာ) သေနေသောကြောင့် ငါအရှင်မြတ်သည် သူ့အတွက် (ကျမ်းတော်ကို) အလင်း ရောင်ဖြစ်စေတော်မူ၍ လူဘုံအလယ်တွင် ထိုအလင်းတော်အားဖြင့် သွားလာလှုပ်ရှားနိုင်အောင် ပြုလုပ်ပေးတော် မူပြီး သူ့ကိုရှင်သန်စေတော်မူသူနှင့်အမှောင်ထဲတွင် ဆက်လက်ရှိနေသူတို့နှင့်တူညီမည်လော။ ဤနည်း အတိုင်းပင် (အရှင့်အလင်းတော်မှ ကင်းဝေးနေသော) မယုံကြည်သူ (နှင့် အမှန်တရားကို ဖီဆန်ငြင်းပယ်သူ) တို့အတွက် သူတို့ ၏ပြုမူကျင့်ကြံဆောင်ရွက်သမျှတို့ကို စွဲမက်စရာဖြစ်အောင် တင့်တယ်စေတော်မူ၏။"
        },
        {
            "chapter": 6,
            "verse": 123,
            "text": "ထိုနည်းနှင်နှင် ငါအရှင်မြတ်သည် မြို့ရွာတိုင်းတွင် အလွန်ထင်ရှားကျော်ကြားသော ရာဇဝတ်ကောင် အကြီးအကဲများအား ယင်းမြို့ရွာများ၌ (သူတို့၏အလိုဆန္ဒများနှင့်အညီ) မကောင်းမှုကြံစည်ရန် ခွင့်ပြုတော်မူခဲ့၏။ သူတို့၏မကောင်းသော ကြံစည်လုပ်ဆောင်မှုများသည် သူတို့၏နဖ်စ် (ခေါ် မျိုးရိုးဗီဇထဲ၌ ထည့်ပေးတော်မူ ထားသော ဉာဉ်စဉ်စရိုက်၊ ပင်ကိုယ်အရည်အသွေး၊ စွမ်းရည်အစွမ်းအစနှင့်စိတ်ဆန္ဒများကို အရှင့်စည်းမျဉ်းတော်အညီဖြစ်စေ၊ သို့မဟုတ် စိတ်အလိုဆန္ဒနှင့်အညီဖြစ်စေ၊ ရှာဖွေသုံးစွဲနိုင်ရန် အသုံးချနိုင်သော စိတ်ဝိဉာဉ်) အားဖြင့် ဆုံးဖြတ်လုပ်ဆောင်ခဲ့ခြင်းသာဖြစ်သော်လည်း သူတို့သတိမမူနိုင်ကြချေ။"
        },
        {
            "chapter": 6,
            "verse": 124,
            "text": "သူတို့ထံ အရှင်မြတ်၏အာယာသ်သက်သေလက္ခဏာ တစ်စုံတစ်ရာရောက်လာသည့်အခါတိုင်း သူတို့က “ကျွန်ုပ်တို့သည် အလ္လာဟ်အရှင်မြတ်၏ရစူလ်တမန်တော်များထံသို့ ချမှတ်ပေးအပ်ခြင်းခံရသောသက်သေလက္ခဏာများပမာ ကျွန်ုပ်တို့အားလည်း မချီးမြှင့်သမျှကာလပတ်လုံး ယုံကြည်ကြမည် အလျှင်း မဟုတ်ချေ။ အလ္လာဟ် အရှင်မြတ်သည်သာ မည်သူအား မည်သို့ အရှင့်ဗျာဒိတ်သတင်းပို့ဆောင်သည့် ရစူလ်တမန်တော်ဂုဏ်ဘွဲ့ပေးအပ်ရန် (အရည်အသွေးပြည့်မီ) ဖြစ်စေတော်မူရမည်ကို အသိဆုံး ဖြစ်တော်မူ၏။ မကြာမီ ရာဇဝတ်မှုကျူးလွန် သူတို့အား (ဤလောကီဘဝတွင်) အလ္လာဟ်အရှင်မြတ်၏ထံတော်မှ ဂုဏ်ရည်သေးသိမ်မှု ဝေဒနာကိုခံစားစေလိမ့်မည်ဖြစ်ပြီး (နောင်တမလွန်ဘဝတွင်လည်း) သူတို့၏ကြံစည်လုပ်ဆောင်မှုများကြောင့် ပြင်းထန်သော ပြစ်ဒဏ်ကို ခံစားစေတော်မူလိမ့်မည်။”"
        }
    ]
}