{
    "pages": [
        {
            "chapter": 17,
            "verse": 8,
            "text": "(အို၊ အစ္စရေးမျိုးနွယ်ဝင်တို့ အသင်တို့က ကျမ်းတော်နှင့်အညီ ပြုမူကျင့်ကြံကြလျှင်) သင်တို့အား ဖွဲ့စည်းဖြစ်တည်စေတော်မူ၍ ပြုစုပျိုးထောင်စေတော်မူသောအရှင်မြတ်သည် သင်တို့အပေါ်၌ ကရုဏာသက် တော်မူနိုင်၏။ သို့ရာတွင် အကယ်၍သာ သင်တို့သည် (ယခင်နည်းတူ မောက်မာပလွှားခြင်းဘက်သို့) လှည့်ကြ သည်ရှိသော် ငါအရှင်မြတ်သည်လည်း (အသင်တို့ဘက်သို့ မောက်မာမှုနှင့်ညီမျှသော ပြစ်ဒဏ်ဖြင့်) လှည့်တော်မူပြီး မယုံကြည်သူ (နှင့်အမှန်တရားကို ဖီဆန်ငြင်းပယ်သူ) တို့အတွက် ငရဲဘုံကို (သူတို့အကျဉ်းချခံရမည့်) အကျဉ်းထောင်စေတော်မူ၏။"
        },
        {
            "chapter": 17,
            "verse": 9,
            "text": "ဧကန်ပင်၊ ဤကုရ်အာန်ကျမ်းတော်မြတ်သည် ဖြောင့်မတ်မှန်ကန်သူတို့အတွက် (ကိစ္စရပ်အားလုံး၌) အဖြောင့်မတ်အတည်တံ့ဆုံးသော တရားလမ်းစဉ်ကို ညွှန်ကြားပြသပြီး ဖြောင့်မတ်မှန်ကန်သော ပြုမူကျင့် ကြံမှု များဖြင့်ပြုပြင်ကြသော ယုံကြည်သူတို့အတွက် ကြီးကျယ်လှစွာသော အကျိုးဆုလဒ်ရှိကြောင်း သတင်းကောင်း ပါးမည် ဖြစ်၏။"
        },
        {
            "chapter": 17,
            "verse": 10,
            "text": "ထို့ပြင် ဧကန်စင်စစ်၊ နောင်တမလွန်ဘဝကို မယုံကြည်သော သူတို့အတွက် ငါအရှင်မြတ်သည် ပြင်းပြနာ ကျင်ဖွယ်ရာစူးနစ်သော ပြစ်ဒဏ်ကို အဆင့်သင့် ပြုလုပ်ထား (တော်မူကြောင်းကိုလည်း ဤကုရ်အာန်ကျမ်းတော်မြတ်ဖြင့်ပင် အသိပေး) တော်မူ၏။"
        },
        {
            "chapter": 17,
            "verse": 11,
            "text": "စင်စစ် လူသားသည် (သူတို့၏အပြောအဆိုနှင့်အပြုအမူများဖြင့်) ကောင်းမှုကုသိုလ်အတွက် (မျှော်ကိုး ခြင်းနှင့်အတူ) မကောင်းမှုအကုသိုလ်များအတွက်လည်း ဖိတ်ခေါ်ဆုတောင်းကြ၏။ စင်စစ်သော်ကား၊ လူသားသည် (သူတို့၏ဉာဉ်စဉ်စရိုက်ကို လတ်တလောအကျိုးအမြတ်အတွက်သာ အာရုံစိုက်စေခြင်းကြောင့်) အလောတကြီးပြုလုပ်ရန် အားသန်ကြ၏။"
        },
        {
            "chapter": 17,
            "verse": 12,
            "text": "ထို့ပြင် (လူသား၏ဘဝ၌ နေ့နှင့်ည၊ လမ်းမှန်နှင့်လမ်းမှား၊ အလင်းနှင့်အမှောင်များ ရှိသကဲ့သို့ လောက၌လည်း) ငါအရှင်မြတ်သည် ညနှင့်နေ့ကို (အရှင်မြတ်၏တန်ခိုးတော် ဉာဏ်တော်အနန္တ၊ ကျေးဇူးတော်နှင့်အ ခြုပ်အချာအာဏာဆိုင်ရာ အမှန်တရားများ ထင်ရှားစေသည့်) အာယသ်သက်သေလက္ခဏာတော်နှစ်ရပ်အဖြစ် ပြုလုပ်ထားတော်မူခဲ့လေသည်။ သို့ရာတွင် ငါအရှင်မြတ်သည် သင်တို့အား ဖွဲ့စည်းဖြစ်တည်စေတော်မူ၍ ပြုစုပျိုး ထောင်စေတော်မူသောအရှင်မြတ်၏ထံတော်မှဖြစ်သော (မြေပေါ်မြေအောက် သယံဇာတများ စွမ်းအင်များ၊ ရိက္ခာ နှင့်အသက်ရှင်ရပ်တည်ရေးဆိုင်ရာ လိုအပ်ချက်များစသော) ကျေးဇူးတော်များကို ဆည်းပူးရှာဖွေနိုင်ကြရန်နှင့် နေ့၊ ရက်၊ လ၊ နှစ်များကို ရေတွက်၍တွက်ချက်မှုများကို သိနားလည်နိုင်ရန်အလို့ငှာ ည၏သက်သေလက္ခဏာကို မှေးမှိန်စေတော်မူ၍ နေ့၏သက်သေလက္ခဏာများကိုမူကား မြင်သာထင်ရှားစေတော်မူ၏။ စင်စစ်သော်ကား ငါအရှင်မြတ်သည် (အရှင့်ကျေးဇူးတော်များဖြစ်သော) အရာခပ်သိမ်းတို့ကို အသေးစိတ်ရှင်းလင်း ဖော်ပြတော်မူ၏။"
        },
        {
            "chapter": 17,
            "verse": 13,
            "text": "(ထို့ပြင် ငါအရှင်မြတ်သည် လူတိုင်း၏အကောင်းအဆိုးဆိုင်ရာ နိမိတ်ကို သူ၏အပြုအမူပေါ် အခြေခံစေတော်မူသည့်အနေဖြင့်) သူ၏လည်ကုပ်၌ ခိုင်မြဲစွာ ချည်နှောင်ထားတော်မူ၏။ ထို့ပြင် ငါအရှင်မြတ်သည် တမလွန်တရားစီရင်မည့်နေ့တွင် (လောကီဘဝ၌သူ ပြုမူကျင့်ကြံခဲ့သမျှကို) အသေးစိတ်တွေ့မြင် ခံစားစေရန် ဖြန့်ခင်းဖွင့်ထားသော မှတ်တမ်းတစ်ခုအဖြစ် ပေါ်ထွက်တည်ရှိစေတော်မူမည်။"
        },
        {
            "chapter": 17,
            "verse": 14,
            "text": "(ထို့နောက်) ယနေ့ သင်သည် သင်၏နဖ်စ် (ခေါ် မျိုးရိုးဗီဇထဲ၌ ထည့်ပေးတော်မူထားသော ဉာဉ်စဉ်စရိုက်၊ ပင်ကိုယ်အရည်အသွေး၊ စွမ်းရည်အစွမ်းအစနှင့် စိတ်ဆန္ဒများကို အရှင့်စည်းမျဉ်းတော်အတိုင်းဖြစ်စေ၊ သို့မဟုတ် စိတ်အလိုဆန္ဒအတိုင်းဖြစ်စေ၊ ရှာဖွေသုံးစွဲနိုင်ရန် အသုံးချနိုင်သော စိတ်ဝိဉာဉ်) ဖြင့် သင်ကိုယ်တိုင် သင့်အပေါ်တွင် စီရင်ချက်ချမှတ်နိုင်ရန် လုံလောက် (သော သက်သေဖြစ်သည့်) သင်၏မှတ်တမ်းစာအုပ်ကို (စစ်ဆေးသူတစ်ဦးပမာ) ဖတ်လော့။” ဟု အမိန့်ပေးခြင်းခံရလိမ့်မည်။"
        },
        {
            "chapter": 17,
            "verse": 15,
            "text": "မည်သူမဆို လမ်းညွှန်တော်ကို (ဘဝတည်ဆောက်ရေးလမ်းစဉ်အဖြစ် ရွေးချယ်လျက်) လိုက်နာလျှင် သူသည် သူ့နဖ်စ် (ခေါ် မျိုးရိုးဗီဇထဲ၌ ထည့်ပေးတော်မူထားသော ဉာဉ်စဉ်စရိုက်၊ ပင်ကိုယ်အရည်အသွေး၊ စွမ်းရည်အစွမ်းအစနှင့်စိတ်ဆန္ဒများကို အရှင့်စည်းမျဉ်းတော်အတိုင်းဖြစ်စေ၊ သို့မဟုတ် စိတ်အလိုဆန္ဒအတိုင်းဖြစ်စေ၊ ရှာဖွေသုံးစွဲနိုင်ရန် အသုံးချနိုင်သော စိတ်ဝိဉာဉ်) ၏အကျိုးအတွက် လမ်းညွှန်တော်ကို လိုက်နာခြင်း ဖြစ်၏။ ထို့ပြင် မည်သူမဆိုလမ်းမှားကို (ဘဝတည်ဆောက်ရေးလမ်းစဉ်အဖြစ် ရွေးချယ်လျက်) လိုက်နာလျှင် လမ်းမှားလိုက်ခြင်းသည် ယင်း(နဖ်စ်)အပေါ်၌သာ တာဝန်ရှိ၏။ အမှန်စင်စစ်၊ မည်သည့် (တာဝန်ထမ်းဆောင်) သယ်ပိုးသူ တစ်ဦးတစ်ယောက်မျှပင် သူတစ်ပါး၏ (တာဝန်) ဝန်ထုပ်ကို သယ်ပိုးလိမ့်မည် မဟုတ်ပေ။ ထို့ပြင် ငါအရှင်မြတ်သည် (အရှင့်စည်းမျဉ်းတော်အတိုင်းဘဝ ဆောက်တည်စေရန် သတိပေးနှိုးဆော်သော) ရစူလ်တမန်တော်တစ်ပါးပါးအား ပွင့်ပေါ်စေလွှတ်တော်မမူသမျှ ကာလပတ်လုံး (မည်သည့်ပုဂ္ဂိုလ် မည်သည့်လူ့အသိုင်း အဝိုင်းကိုမျှ သူတို့၏မကောင်းမှုဒုစရိုက်ကျူးလွန်မှုအ တွက်) ပြစ်ဒဏ်ပေးတော်မူသည် မဟုတ်ပေ။"
        },
        {
            "chapter": 17,
            "verse": 16,
            "text": "တစ်ဖန် ငါအရှင်မြတ်သည် မြို့ရွာဒေသတစ်ခုခုအား ယင်း၌နေထိုင်ကြသော ပြည်သူများက (သူတို့ထံ ပေးအပ်တော်မူသည့်) စည်းစိမ်ချမ်းသာနောက်သို့ လိုက်၍ ပျော်မြူးလျက် ငါအရှင်မြတ်၏အမိန့်တော်များကို ဖီဆန်ကျူးလွန်မှုကြောင့် တိမ်ကောဖျက်ဆီးစေရန် ရည်ရွယ်တော်မူသောအခါ ငါအရှင့်ဗျာဒိတ်တော် (အရ မျှတသော အကျိုးဆက်ဖြစ်သော ပြစ်ဒဏ်) ကို ယင်း (မြို့ရွာဒေသ) အပေါ်ဝယ် တိကျမှန်ကန်စွာ အတည်ဖြစ်စေတော်မူပြီးနောက် ယင်းကို ထိုက်တန်သော ပျက်စီးရာပျက်စီးကြောင်းများဖြင့် ထိုက်ထိုက်တန်တန် တိမ်ကောပျက်စီးစေတော်မူ၏။"
        },
        {
            "chapter": 17,
            "verse": 17,
            "text": "ထို့ပြင် ငါအရှင်မြတ်သည် (တမန်တော်) နူဟ်၏နောက်ပိုင်းတွင် ပေါ်ပေါက်ခဲ့သည့် မျိုးဆက်ပေါင်းများ စွာအနက်မှ မည်ရွေ့မည်မျှကို တိမ်ကောပျက်စီးစေတော်မူခဲ့ကြောင်းနှင့်အသင် (တမန်တော်) အား ဖွဲ့ စည်းဖြစ်တည်စေတော်မူ၍ ပြုစုပျိုးထောင်စေတော်မူသောအရှင်မြတ်သည် အရှင့်အစေခံလူသားများက ကျူးလွန်သည့် ပြစ်မှုများနှင့်စပ်လျဉ်း၍ အသေးစိတ်အချက်အလက်များကို အကြွင်းမဲ့ သတင်းရနေတော်မူသောအရှင် အကြွင်းမဲ့ မြင်နေတော်မူသောအရှင်အဖြစ် လုံလောက်တော်မူကြောင်း (မသိကြလေသလော)။"
        }
    ]
}