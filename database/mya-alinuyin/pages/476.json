{
    "pages": [
        {
            "chapter": 40,
            "verse": 78,
            "text": "ထို့ပြင် ဧကန်မလွဲ၊ ငါအရှင်မြတ်သည် အသင့်အလျင် (တာဝန်များကို သစ္စာရှိရှိကျေပွန်စွာ ထမ်းခဲ့ကြသော) ရစူလ်တမန်တော်များအား စေလွှတ်တော်မူခဲ့ရာ သူတို့အနက် အချို့၏သတင်းအချက်အလက်များကို အသင့်အား ဆင့်ပြန်ပြောပြတော်မူခဲ့၍ သူတို့အနက် အချို့ကိုမူ ဆင့်ပြန်ပြောပြတော်မူခဲ့ခြင်း မရှိချေ။ စင်စစ်သော်ကား စင်စစ်သော်ကား မည်သည့် ရစူလ်တမန်တော်တစ်ပါးပါးမျှ အလ္လာဟ်အရှင်မြတ်၏ခွင့်ပြုချက်မှအပ အခြားမည်သည့်အကြောင်းကြောင့်မျှ အာယတ်တော်သက်သေ လက္ခဏာတော်တစ်စုံတစ်ရာနှင့်ရောက်လာစရာ အကြောင်းမရှိပေ။ ထို့နောက် အလ္လာဟ်အရှင်မြတ်၏စီမံချက်အမိန့်တော် ရောက်ရှိလာသောအခါ၌လည်း အမှန်တရားသစ္စာနှင့်အညီ မျှတမှန်ကန်စွာ စီရင်ဆုံးဖြတ်စေတော်မူသည့်အပြင် (အမှန်တရားကို အမှားဟု သက်သေပြရန် ကြံစည်မှုအမျိုးမျိုး နည်းလမ်းအသွယ်သွယ်ဖြင့် ရုန်းကန်လျက်) လမ်းမှားကို ရှာဖွေလိုက်စားသူ သူတို့သည် ထိုနေရာ၌ပင် ပျက်စီးဆုံးရှုံးကြလိမ့်မည်။"
        },
        {
            "chapter": 40,
            "verse": 79,
            "text": "အလ္လာဟ်အရှင်မြတ်သည်ပင် ယင်းတို့အနက်မှ အချို့ကို စီးနင်းကြရန်နှင့် (ယင်းတို့အနက်မှ) အချို့ကို စားသုံးကြရန်အလို့ငှာ သင်တို့အတွက် ခြေလေးချောင်းတိရစ္ဆာန် (များဖြစ်သော ကုလားအုပ်၊ နွား၊သိုး၊ ဆိတ် စသည်) တို့ကို ဖြစ်တည်ပေါက်ပွားစေတော်မူခဲ့၏။"
        },
        {
            "chapter": 40,
            "verse": 80,
            "text": "ထို့ပြင် သင်တို့အတွက် ယင်း (တိရစ္ဆာန်များ) ၌ မြောက်မြားစွာသော အကျိုးကျေးဇူးများ ရှိစေတော်မူ၍ သင်တို့သည် ယင်းတို့ပေါ်၌ (စီးနင်းလျက်) သင်တို့၏စိတ်တွင်း၌ ရှိနေသော လိုအပ်များအတွက် အလိုရှိရာသို့ ရောက်ရှိနိုင်ကြရန်လည်းကောင်း၊ ကုန်ဝန်စည်စလယ်များကို ယင်းတို့ပေါ်နှင့်ရေယာဉ်သင်္ဘောပေါ်၌ တင်ဆောင်လျက် သယ်ဆောင်စေရန်လည်းကောင်း ဖြစ်၏။"
        },
        {
            "chapter": 40,
            "verse": 81,
            "text": "ထိုအရှင်မြတ်သည် (ဆင်ခြင်တုံတရားနှင့်ဉာဏ်ပညာဖြင့် သိနားလည်နိုင်ရန် နေရာတိုင်း၌ ထင်ရှားစေတော်မူလျက်) သင်တို့အား အရှင့်အာယသ်သက်သေလက္ခဏာတော်များကို ပြသတော်မူရာ သင်တို့သည် အလ္လာဟ်အရှင်မြတ်၏မည်သည့် သက်သေလက္ခဏာတော်များကို ငြင်းပယ်ကြအံ့နည်း။"
        },
        {
            "chapter": 40,
            "verse": 82,
            "text": "သူတို့က သူတို့မတိုင်မီက လွန်လေခဲ့ပြီးဖြစ်သောသူတို့သည် အင်အားနှင့်ဩဇာအာဏာအားဖြင့်လည်းကောင်း၊ ကမ္ဘာဂြိုလ်၌ထားခဲ့ကြသော လက်ရာအမွေအနှစ်များအရလည်းကောင်း၊ သူတို့ထက် ပိုမို၍ သာလွန်ခဲ့သော်ငြားလည်း (အရှင့်သက်သေလက္ခဏာတော်များကို ခေါင်းမာမာဖြင့် မယုံကြည်ဖီဆန်ငြင်းပယ်ခဲ့ကြရာ) အလ္လာဟ်အရှင်မြတ်သည် သူတို့အား အရေးယူတော်မူခဲ့သောကြောင့် သူတို့၏နောက်ဆုံး အကျိုးရလဒ် (ဇတ်သိမ်းခန်း) မည်သို့ရှိခဲ့ကြောင်းကို တွေ့မြင်လေ့လာ၍ ဆင်ခြင်သုံးသပ်နိုင်ရန် မြေကမ္ဘာဝယ် လှည့်လည်လျက် ခရီးသွားခြင်း မပြုကြသလော။ သို့တစေလည်း သူတို့ရှာမှီးဆည်းပူးခဲ့သမျှသည် သူတို့အတွက် အသုံးမဝင် အကျိုးပေးသည် မဟုတ်ပေ။"
        },
        {
            "chapter": 40,
            "verse": 83,
            "text": "စင်စစ်သော်ကား သူတို့၏ရစူလ်တမန်တော်များသည် သူတို့ထံ မြင်သာထင်ရှားသော အထောက်အထားများပါဝင်သည့် ရှင်းလင်းချက်နှင့်အတူ ရောက်လာခဲ့ကြသည့်အခါ သူတို့သည် သူတို့၏ (သာမန်ကာ လျှံကာမျှရှိပြီး အလွန်ကျဉ်းမြောင်းသောလောကီ) ပညာပေါ် စိတ်ကြီးဝင်လျက် ပျော်ရွှင်မြူးထူးကာ သူတို့၏လောကီဘဝကို ယင်းပညာဖြင့် လွှမ်းခြုံဝန်းရံထားရုံသာမက (အမှန်တရားသစ္စာနှင့်စပ်လျဉ်း၍လည်း) ပြက်ရယ်ပြုလှောင်ပြောင်ခဲ့ကြ၏။"
        },
        {
            "chapter": 40,
            "verse": 84,
            "text": "ထို့နောက် သူတို့သည် ငါအရှင်မြတ်၏ပြစ်ဒဏ်ကို မြင်ခဲ့ကြသောအခါ ''ကျွန်ုပ်တို့သည် အလ္လာဟ်အရှင်မြတ်တစ်ဆူတည်းကိုသာ သက်ဝင်ယုံကြည်ကြသည့်အပြင် ထိုအရှင်မြတ်နှင့်တွဲဖက်နှိုင်းယှဉ်၍ အခြားအရာများအား ယုံကြည်ကိုးကွယ်ခြင်းနှင့်စပ်လျဉ်း၍ မယုံကြည်ငြင်းပယ်ကြပါပြီ။'' ဟု ပြောဆိုခဲ့ကြ၏။"
        },
        {
            "chapter": 40,
            "verse": 85,
            "text": "သို့တစေလည်း သူတို့သည် ငါအရှင်မြတ်၏ပြစ်ဒဏ်ကို မြင်တွေ့ခဲ့ကြပြီးမှ (ဝန်ခံလာခြင်း) ဖြစ်သော သူတို့၏သက်ဝင်ယုံကြည်မှုသည် သူတို့အား အကျိုးပေးခဲ့သည် မဟုတ်ပေ။ (ထိုသို့ ဖြစ်ခြင်းသည်) သူတို့မတိုင်မီ လွန်လေခဲ့ပြီးဖြစ်သော အရှင့်အစေခံလူသားများအတွက်လည်း (အမှန်ပင် ပြဌာန်းတော်မူခဲ့သည့်) အလ္လာဟ်အရှင်မြတ်၏လမ်းစဉ်တော် (နည်းစနစ်) ပင် ဖြစ်၏။ သို့ဖြစ်ပေရာ ထိုမယုံကြည်သူ (အရှင့်စည်းမျဉ်းတော်များကို ဖီဆန်ငြင်းပယ်သူ) တို့သည် ထိုနေရာ၌ပင် ပျက်စီးဆုံးရှုံးကြလေ၏။"
        }
    ]
}