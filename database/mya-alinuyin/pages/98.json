{
    "pages": [
        {
            "chapter": 4,
            "verse": 122,
            "text": "ငါအရှင်မြတ်သည် ယုံကြည်ပြီး ဖြောင့်မတ်မှန်ကန်ကောင်းမြတ်သောပြုမူကျင့်ကြံ၍ သီလဆောက်တည် မြဲမြံကြသူတို့အား မကြာမီ အောက်ခြေတွင် စိမ့်စမ်းရေ တသွင်သွင်စီးဆင်းနေသော သုခဥယျာဉ်များထဲသို့ ဝင်ခွင့် ပေးတော်မူပြီး ယင်း (ဥယျာဉ်များ) ၌ပင် (အမြဲထာဝစဉ်ကာလအကန့်အသတ်မဲ့) နေထိုင်ခွင့် ပေးတော်မူမည်။ အလ္လာဟ်အရှင်မြတ်၏ကတိတော်သည် တိကျမှန်ကန်ပြတ်သားသော သစ္စာတရားပင် ဖြစ်၏။ အလ္လာဟ်အရှင်မြတ်ထက် ပိုမို၍ တိကျမှန်ကန်ပြတ်သားသော အမှန်တရားသစ္စာအကြောင်းကို မည်သူပြောနိုင်မည်နည်း။"
        },
        {
            "chapter": 4,
            "verse": 123,
            "text": "သင်တို့၏ထင်မြင်ယူဆချက်နှင့်အလိုဆန္ဒအတိုင်းသော်လည်းကောင်း၊ ကျမ်းရပုဂ္ဂိုလ်တို့၏ထင်မြင်ယူဆချက်နှင့်အလိုဆန္ဒအတိုင်းသော်လည်းကောင်း မဟုတ်ဘဲ (ဂျူး၊ ခရစ်ယာန်၊ မွတ်စလင်နှင့်အခြားဘာသာဝင်တို့အနက်မှ) မည်သူမဆို မကောင်းမှုအကုသိုလ်တစ်ခုခုကို ပြုမူကျင့်ကြံလုပ်ဆောင်လျှင် ထိုမကောင်းမှုနှင့်ညီမျှသည့် အကျိုးဆက်ကိုသာ ပေးဆပ်ရလိမ့်မည်။ သူသည် အလ္လာဟ်အရှင်မြတ်မှလွဲ၍ (အခြားမည်သူတစ်ဦးတစ်ယောက်ကိုမျှ) သူ့ကယ်တင်မှုအတွက် ကာကွယ်စောင့်ရှောက်သူနှင့်ကူညီစောင်မသူအဖြစ် ရှာဖွေတွေ့လိမ့်မည် မဟုတ်ချေ။"
        },
        {
            "chapter": 4,
            "verse": 124,
            "text": "အမျိုးသားများနှင့်အမျိုးသမီးတို့အနက်မှ မည်သူမဆို ဖြောင့်မတ်မှန်ကန်ပြီး လူသားအကျိုးပြုသည့် ပြုမူကျင့်ကြံဆောင်ရွက်မှုများကို ဖြူစင်စွာ ကျင့်ကြံဆောင်ရွက်လျှင် ထိုသူသည် စစ်မှန်သော ယုံကြည်သူတစ်ဦး ဖြစ်၏။ ထိုသို့ပြုမူကျင့်ကြံလုပ်ဆောင်သူတို့သည် သုခဥယျာဉ်သို့ ဝင်ခွင့်ရကြလိမ့်မည်ဖြစ်ပြီး သူတို့သည် စွန်ပလွံစေ့၌ ပါရှိသော နှမ်းစေ့ထက်သေးသည့် အစက်ကလေးမျှပင် မတရားပြု ခြင်းခံရမည်မဟုတ်ချေ။"
        },
        {
            "chapter": 4,
            "verse": 125,
            "text": "သူ့မျက်နှာကို အလ္လာဟ်အရှင်မြတ်ဘက်ဦးတည်ရှေ့ရှုလျက် အရှင့်ကျေနပ်နှစ်မြို့မှုအတွက် သူ့ကိုယ်စိတ် နှလုံးကို အရှင့်ထံ နာခံအပ်နှင်းခြင်းဖြင့် ဒိန်း (ခေါ် လူသားတို့အတွက် ရုပ်နာမ်ဆိုင်ရာပြုမူ ကျင့်ကြံစရာများပါဝင်သည့် ဘဝတည်ဆောက်ရေးလမ်းစဉ်) နှင့်စပ်လျဉ်း၍ အကောင်းဆုံးဖြစ်အောင် ပြုမူကျင့်ကြံသူ မည်သူရှိမည်နည်း။ ထိုသူသည် မုဟ်မင်တစ်ဦးဖြစ်ပြီး ဖြောင့်မတ်မှန်ကန်ပြီး တစ်ဆူတည်းသောအရှင်မြတ်ကို နာခံကိုးကွယ်ခဲ့သော တမန်တော်အီးဗ်ရာဟီးမ်၏ဘာသာရေးဆိုင်ရာလမ်းစဉ်ကိုပင် လိုက်နာသူဖြစ်ပြီး အလ္လာဟ်အရှင်မြတ် သည် တမန်တော်အီးဗ်ရာဟီမ်း (၏နာခံအပ်နှင်းမှုကို ဂုဏ်ပြုသည့်အနေဖြင့် သူ့) အား အရှင့်မိတ်ဆွေတစ်ဦး အဖြစ် သတ်မှတ်တော်မူခဲ့ပြီ။"
        },
        {
            "chapter": 4,
            "verse": 126,
            "text": "ထို့ပြင် မိုးကောင်းကင်များနှင့်ကမ္ဘာဂြိုဟ်အတွင်းရှိသမျှအရာအားလုံးကို အရှင်မြတ်ဖွဲ့စည်းဖြစ်တည်စေတော်မူ၍ အလ္လာဟ်အရှင်မြတ်ပိုင်ဆိုင်သောအရာများသာဖြစ်၏။ စင်စစ် အလ္လာဟ်အရှင်မြတ် သည် အရာခပ်သိမ်းတို့ကို အရှင့်ဉာဏ်တော်အနန္တနှင့်တန်ခိုးအာဏာတို့ဖြင့် ဝန်းခြုံဝန်းရံထားတော်မူ၏။"
        },
        {
            "chapter": 4,
            "verse": 127,
            "text": "ထို့ပြင် အမျိုးသမီးများနှင့်စပ်လျဉ်း၍ အသင်တမန်တော်က ဥပဒေစီရင်ထုံးများ ထုတ်ပြန်ရန် သူတို့က တောင်းဆိုကြ၏။ အလ္လာဟ်အရှင်မြတ်သည် သင်တို့အပေါ် ချမှတ်ပေးအပ်သမျှကို ကျမ်းတော်မြတ်ကုရ်အာန်၌ ပါရှိစေပြီး ဖတ်ရွတ်ကြားနာစေတော်မူလျှက် မိဘမဲ့မိန်းကလေးများနှင့်ကလေးသူငယ်ဆိုင်ရာများကိုလည်း ကောင်း၊ သူမတို့အား လက်ထပ်ထိမ်းမြားရန်ဆန္ဒရှိပြီး မင်္ဂလာလက်ဆောင်အဖြစ် ပေးချေရန် သတ်မှတ်ပြဋ္ဌာန်းထားတော်မူသော ထိုအခွင့်အရေးကိုမူ သူမတို့အား မပေးခြင်းနှင့်စပ်လျဉ်း၍လည်းကောင်း၊ ကလေးသူငယ်များအနက်မှ အားအင်ချည့်နဲ့သူများနှင့်ချို့တဲ့သူများ၏အခွင့်အရေးဆိုင်ရာများကိုလည်းကောင်း၊ မိဘမဲ့တို့၏အရေး ကို တရားမျှတစွာ ဆောင်ရွက်ခြင်းနှင့်အတူသူတို့အတွက် မားမားမတ်မတ်ရပ်တည်ပေးကြရန်လည်းကောင်း၊ စသည်ဖြင့်လူ့ဘောင်အသိုင်းအဝိုင်းအတွင်းရှိ အားအနွဲ့ဆုံး လူတန်းစားအလွှာကို မဖြစ်မနေ ကာကွယ်စောင့်ရှောက်ရန်နှင့်မည်သို့ကာကွယ်နိုင်သည်ကိုပါ အသေးစိတ်ဖော်ပြစေတော်မူလျှက် သင်တို့ထံ သူမတို့နှင့်ဆက်နွယ်ပတ်သက်နေသည့် ဥပဒေစီရင်ထုံးများကို ချမှတ်ပေးအပ်ပြီဖြစ်ကြောင်း ဟောလော့။ အမှန်စင်စစ်၊ သင်တို့သည် လူသားအကျိုးပြုသည့်ကောင်းမှုများအနက်မှ မည်သည့် ကောင်းမှုကုသိုလ်ကိုမဆို ပြုမူကျင့်ကြံလုပ်ဆောင် ကြပါမူ အလ္လာဟ်အရှင်မြတ်သည် ယင်းကောင်းမှုနှင့်ပတ်သက်၍ အသေးစိတ်ကို မုချ သိနေတော်မူ၏။"
        }
    ]
}