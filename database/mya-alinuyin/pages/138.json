{
    "pages": [
        {
            "chapter": 6,
            "verse": 82,
            "text": "တစ်ပါးတည်းသော အရှင်မြတ်ကို ယုံကြည်ကြသူတို့သည် သူတို့၏ယုံကြည်မှုကြောင့် အရှင့်စည်းမျဉ်းတော်ကို ချိုးဖောက်၍ မမှန်မကန်ပြုမူဆောင်ရွက်လျက် (အမှန်တရားကို မတရားမှုဖြင့်) ရောထွေးစေခြင်း မရှိကြပေ။ ထိုသူတို့သည် လမ်းညွှန်တော်ပေးခံရသူများဖြစ်ကြပြီး သူတို့အတွက် (အရှင်မြတ်သည်) ဘေးကင်း လုံခြုံမှုကို ဖြစ်စေတော်မူ၏။"
        },
        {
            "chapter": 6,
            "verse": 83,
            "text": "ဤသည် ငါအရှင်မြတ်က တမန်တော်အီးဗ်ရာဟီးမ်အား သူ့လူမျိုးတို့ကို (အမှန်တရားဘက်သို့ ဖိတ်ခေါ်ရာတွင်) အချေအတင် ပြောဆိုစဉ် ချီးမြှင့်တော်မူခဲ့သော ငါအရှင်မြတ်၏အကျိုးသင့်အကြောင်းသင့် ဆွေးနွေးချက်ပင် ဖြစ်၏။ ငါအရှင်မြတ်သည် အရှင့်ဆန္ဒတော်၏စည်းမျဉ်းတော်နှင့်အညီ အလိုရှိတော်မူသောသူအား ဂုဏ် အဆင့်အတန်းနှင့်အခွင့်အလမ်းများဖြင့် ဂုဏ်ပေးမြှင့်တင်တော်မူ၏။ ဧကန်စင်စစ်၊ အသင့်အား ဖွဲ့စည်းဖြစ်တည်စေတော်မူ၍ ပြုစုပျိုးထောင်စေတော်မူသော အရှင်မြတ်သည် (အရေးကိစ္စအလုံးစုံကို စီရင်ဆုံးဖြတ်ရာတွင်) ဉာဏ်အမြော်အမြင်နှင့်ပြည့်စုံတော်မူသောအရှင်၊ အရာခပ်သိမ်းတို့၏ဆိုးကျိုးကောင်းကျိုးအလုံးစုံကို အကြွင်းမဲ့ သိနေတော်မူသောအရှင် ဖြစ်တော်မူ၏။"
        },
        {
            "chapter": 6,
            "verse": 84,
            "text": "ထို့ပြင် တမန်တော်အီးဗ်ရာဟီးမ် (သားဖြစ်သူ) အီစဟာ့ခ်နှင့် (မြေးဖြစ်သူ) ယာကုဗ်တို့ကိုပါ ဂုဏ်ပေးချီးမြှင့် တော်မူပြီး သူတို့အားလုံးကို ငါအရှင်မြတ်က လမ်းညွှန်တော်မူခဲ့၏။ ထို့ပြင် သူတို့မတိုင်မီက တမန်တော်နူးဟ်နှင့်သူတို့၏သားစဉ်မြေးဆက်များအနက်မှ တမန်တော် ဒါဝူးဒ်၊ စုလိုင်မန်၊ အယူးဗ်၊ ယူစွဖ်၊ မူဆာနှင့်ဟာရွန် တို့ကိုလည်း ငါအရှင်မြတ်က လမ်းညွှန်တော်မူခဲ့၏။ ထိုသို့ပင် ငါအရှင်မြတ်သည် မုဟ်စဲန် (ခေါ် လုပ်ရပ်ဟူသမျှကို “အရှင်မြတ်က အကြွင်းမဲ့ မြင်နေတော်မူကြောင်း” သိနားလည်၍ အရှင့်ကို သိစိတ်ဖြင့် အရာရာအား အကောင်း ဆုံးဖြစ်အောင် လုပ်ဆောင်သူ) များကို သူတို့လုပ်ရပ်များ၏အကျိုးဆုလဒ်များ အပြည့်အဝ ချီးမြှင့်တော်မူခြင်းဖြင့် ဂုဏ်ပေးတော်မူခဲ့၏။"
        },
        {
            "chapter": 6,
            "verse": 85,
            "text": "ထို့ပြင် တမန်တော်ဇကရီးယား၊ ယဟ်ယာ၊ အီစာနှင့် အီလီယာစ်တို့အားလုံးသည်လည်း (အရှင့်အမိန့်ပညတ် ချက်များနှင့်အညီ) ဖြောင့်မတ်မှန်ကန်ကောင်းမြတ်သော လုပ်ရပ်များကို ပြုမူကျင့်ကြံဆောင်ရွက်ကြသူတို့တွင် အပါအဝင် ဖြစ်ကြလေ၏။"
        },
        {
            "chapter": 6,
            "verse": 86,
            "text": "ထိုမျှမက တမန်တော်အီးစ်မာအီးလ်၊ ယာဆ်အ၊ ယူနွစ်နှင့်လူးသ်တို့အားလုံးကိုလည်း (အရှင့်လမ်းညွှန်တော်နှင့်အညီ နာခံခဲ့ကြသောကြောင့်) လောကခပ်သိမ်းထက် ပိုမို၍ ဂုဏ်သိက္ခာ ချီးမြှင့်တော်မူခဲ့၏။"
        },
        {
            "chapter": 6,
            "verse": 87,
            "text": "(ပိုမို၍ အသေးစိတ်ရှင်းပြရလျှင်) သူတို့၏ဘိုးဘေးဘီဘင်များ၊ သားစဉ်မြေးဆက်များ၊ ညီအစ်ကိုများ၊ သူတို့အနက်မှ ငါအရှင်မြတ်က ရွေးချယ်တော်မူခဲ့သည့် ပုဂ္ဂိုလ်များနှင့်ငါအရှင်မြတ်က လမ်းညွှန်တော်မူခဲ့သည့် ပုဂ္ဂိုလ်များအားလုံးသည် (အစစအရာရာတွင်) ဖြောင့်မတ်မှန်ကန် မြဲမြံတည်တံ့သည့် လမ်းစဉ်အတိုင်း ဘဝဆောက်တည်ခဲ့ကြသူများ ဖြစ်ကြသည်။"
        },
        {
            "chapter": 6,
            "verse": 88,
            "text": "(အရှင်မြတ်က ချမှတ်ပေးအပ်တော်မူပြီး သင်တို့လက်ဝယ်၌ရှိနေသော) ထိုကျမ်းသည်ကား အလ္လာဟ်အရှင် မြတ်၏လမ်းညွှန်တော်ဖြစ်ပြီး ထိုအရှင်မြတ်သည် အရှင့်အစေခံလူသားများအနက်မှ အရှင့်ဆန္ဒတော်၏စည်းမျဉ်းတော်နှင့်အညီ အလိုရှိတော်မူသောသူအား ယင်းဖြင့် လမ်းညွှန်တော်မူ၏။ သို့ရာတွင် အကယ်၍ သူတို့သည် အရှင်မြတ်နှင့်တုပြိုင်တွဲဖက်၍ အခြားသောအရာများကို ကိုးကွယ်ကြလျှင် သူတို့ပြုမူကျင့်ကြံဆောင်ရွက်သမျှတို့သည် (နောင်တမလွန်ဘဝ၌) သူတို့အတွက် မည်သို့မျှ အကျိုးမပြုဘဲ မုချပင် အချည်းနှီး ဖြစ်လိမ့်မည်။"
        },
        {
            "chapter": 6,
            "verse": 89,
            "text": "(အထက်ဖော်ပြပါ တမန်တော်များမှာ) ငါအရှင်မြတ်သည် ထိုသူတို့ကို ကျမ်းတော်၊ (စီရင်ဆုံးဖြတ်မှု ဆိုင်ရာ) ဉာဏ်အမြော်အမြင်နှင့်နဗီတမန်တော်ဖြစ်ခြင်း ဂုဏ်ပုဒ်တို့ကို ချီးမြှင့်တော်မူခဲ့သော ပုဂ္ဂိုလ်များပင် ဖြစ်ကြ၏။ သို့ဖြစ်ရာ အကယ်၍ (ခေတ်သစ်) ဤလူတို့သည် ထိုအချက်နှင့်စပ်လျဉ်း၍ မယုံကြည် ဖီဆန်ငြင်းပယ်ကြလျှင် သူတို့သည် ငါအရှင်မြတ်က အပ်နှံတော်မူသည့် ထိုကျမ်းတော်နှင့်ပတ်သက်၍ မယုံကြည်ဖီဆန်ငြင်း ပယ်ခြင်းပင် ဖြစ်သည့်အလျှောက် ထိုကျမ်းတော်နှင့်ပတ်သက်ဆက်နွယ်သည့်လူမျိုး အလျှင်း မဖြစ်နိုင်ကြပေ။"
        },
        {
            "chapter": 6,
            "verse": 90,
            "text": "(အထက်တွင်ဖော်ပြခဲ့သည့် တမန်တော်များဖြစ်ကြသော) ထိုသူတို့သည် လမ်းညွှန်တော်မူခြင်းခံရသူများ ဖြစ်သောကြောင့် သင်တို့သည် သူတို့၏လမ်းညွှန်အတိုင်း လိုက်နာကျင့်သုံးကြလော့။ ထို့ပြင် “ကျွန်ုပ်သည် (အရှင့်လမ်းညွှန်တော်ဘက်သို့ သင်တို့အား ဖိတ်ခေါ်ရာတွင်) ကျွန်ုပ်၏ဖိတ်ခေါ်မှုအတွက် သင်တို့ထံမှ မည်သည့် အကျိုးဆုလဒ်နှင့်အဖိုးအခကိုမျှ မျှော်လင့်တောင်းခံခြင်း၊ အလျှင်း မရှိပေ။ အမှန်မှာ၊ (ကျွန်ုပ်သည် ကျမ်းတော်ဖြင့် အသိပေးညွှန်ကြားနေသည့် ထိုသတင်းကောင်းသည်ကား လူသားအပါအဝင် လောကခပ်သိမ်းတို့အား (အရှင့်ကို သိစိတ်မြဲမြံစေမည့်) သတိပေးနှိုးဆော်ချက်သာ ဖြစ်သည်။”"
        }
    ]
}