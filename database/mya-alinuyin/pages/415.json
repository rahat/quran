{
    "pages": [
        {
            "chapter": 32,
            "verse": 1,
            "text": "အလိဖ်၊ လာမ်၊ မီမ်။"
        },
        {
            "chapter": 32,
            "verse": 2,
            "text": "စကြဝဠာနှင့်လောက ခပ်သိမ်းတို့ကို ဖွဲ့စည်းဖြစ်တည်စေတော်မူ၍ ဖွံ့ဖြိုးပျိုးထောင်စေတော်မူသော အရှင်မြတ်ထံတော်မှ ချမှတ်ပေးအပ်တော်မူသော ကျမ်းတော် (မြတ်ကုရ်အာန်) သည် ယင်း၌ (ယင်းကို ချမှတ်ပေးအပ်တော်မူသောအရှင်နှင့် ကျမ်းတော်အဖြစ်စုစည်းစေလျက် မူရင်းအတိုင်း ထိမ်းသိမ်းထားတော်မူသော အရှင်မှာလည်း အလ္လာဟ်အရှင်မြတ်သာ ဖြစ်တော်မူကြောင်းနှင့်စပ်လျဉ်း၍) ဒွိဟသံသယဝင်ဖွယ်ရာ အလျှင်း မရှိသော ကျမ်းတော်ဖြစ်၏။"
        },
        {
            "chapter": 32,
            "verse": 3,
            "text": "သို့တည်းမဟုတ် သူတို့က (တမန်တော်မြတ်မုဟမ္မဒ်သည်) သူသည် ယင်း (ကျမ်းတော်မြတ်ကုရ်အာန်) ကို ကြံစည် ဖန်တီး (စီကုံးရေးသား) ခဲ့သည် ဟု ဆိုကြလေသလော။ ထိုသို့ အလျှင်း မဟုတ်ပေ။ စင်စစ်မှာကား ထိုကျမ်းတော်သည် အသင် (တမန်တော်) အလျင် မည်သည့် သတိပေးနှိုးဆော်သူမျှ ရောက်မလာသေးသော လူမျိုးအား သူတို့က သတိရ တသ၍ ထုတ်ဖော်ဖွင့်ဟနိုင်ရန်အလို့ငှာ အသင့်အား ဖွဲ့စည်းဖြစ်တည်စေတော်မူ၍ ပြုစုပျိုးထောင်စေတော်မူသော အရှင်မြတ်ထံတော်မှ (ချမှတ်ပေးအပ်တော်မူသော) အမှန်တရားသစ္စာပင် ဖြစ်၏။"
        },
        {
            "chapter": 32,
            "verse": 4,
            "text": "အလ္လာဟ်အရှင်မြတ်သည် မိုးကောင်းကင်များနှင့်ကမ္ဘာဂြိုဟ်ကိုလည်းကောင်း၊ ယင်းတို့၌ ရှိသမျှအရာများကိုလည်းကောင်း၊ ကာလခြောက်ခုအတွင်း (အပြီးသတ်) ဖွဲ့စည်းဖြစ်တည်စေတော်မူပြီးနောက်) တစ်ဖန် ထိုအရှင်မြတ်သည် အရ်ရှ်ပလ္လင်တော် (စကြဝဠာအပေါင်းတို့အား အရှင့်နိယာမတရားများဖြင့် ထိန်းချုပ်ထား သည့် ဩဇာအာဏာ) အား အချို့အစား မျှတပြီး နေထားတကျဖြစ်အောင် အခိုင်အမာ ထူထောင်စေတော်မူ၏။ ထိုအရှင်မြတ်မှလွဲ၍ သင်တို့အတွက် (အရှင့်ခွင့်ပြုချက်မှအပ) ကြားဝင်စွက် ဖက်နိုင်သူနှင့်ကိုယ်စားအသနားခံ နိုင်သူဟူ၍ အလျှင်း မရှိပေ။ (စကြဝဠာအတွင်းရှိ အခြေခံဒြပ်စင်များ၊ နိယာမတရားများနှင့်စပ်လျဉ်း၍) သင်တို့ အပြန်အလှန်တွေးတောဆင်ခြင်၍ သတိရလျက် မဖွင့်ဟကြ လေသလော။"
        },
        {
            "chapter": 32,
            "verse": 5,
            "text": "ထိုအရှင်မြတ်သည် မိုးကောင်းကင်မှ မြေကမ္ဘာသို့ အရှင့်စီမံချက်အရေးကိစ္စများအား ခေါက်တုံ့ခေါက် ပြန်ဖြစ်ပေါ်စေပြီး အလေးအနက် စူးစမ်းရှာဖွေဖော်ထုတ်ရသောအရာများအဖြစ် စနစ်တကျ စီမံနိုင်ရန် ညွှန်ကြား တော်မူ၏။ ထို့နောက် ထိုစီမံချက်အရေးကိစ္စများအား သင်တို့တွက်ချက်ရေတွက်ကြသော ကာလအရေအတွက် အားဖြင့် နှစ်ပေါင်းတစ်ထောင် အတိုင်းအတာရှိသောနေ့တစ်နေ့တွင် (ယိုယွင်းလာ၍ စာရင်းရှင်းခံရရန်) ထိုအရှင်မြတ်ထံတော်သို့ (ပြန်လည်) တက်သွားစေတော်မူမည်။"
        },
        {
            "chapter": 32,
            "verse": 6,
            "text": "ထိုအရှင်မြတ်သည် (လူသားတို့၏မျက်စိမှ ကွယ်နေသော) မျက်ကွယ်ရာများနှင့် (မျက်မြင်တွေ့ရှိ ကြသော) အထင်အရှားတွေ့ရသော အရာအားလုံးကို အကြွင်းမဲ့ သိနေတော်မူပြီး လူသားတို့အား ဂုဏ်ဩဇာများချီးမြှင့်တော်မူသကဲ့သို့ အားလုံး အပေါ်လည်း အရှင့်ဘုန်းတန်ခိုးဖြင့် နိုင်နင်းလွှမ်းမိုးတော်မူသောအရှင် အားလုံးအပေါ် အစဉ် သနား ညှာတာတော်မူသော အကြင်နာရှင် ဖြစ်တော်မူ၏။"
        },
        {
            "chapter": 32,
            "verse": 7,
            "text": "ထိုအရှင်မြတ်သည် အရာရာတိုင်းကို (အလှဆုံးနှင့်သဟဇာတအဖြစ်ဆုံး ပုံစံဖြင့်) အကောင်းဆုံး ဖွဲ့စည်းဖြစ်တည်စေတော်မူခဲ့၏။ ထို့ပြင် ထိုအရှင်မြတ်သည် လူသား၏ဖွဲ့စည်းဖြစ်တည်မှုကို မြေစေးမှ စတင်ဖွဲ့စည်း ဖြစ်တည်စေတော်မူ၏။"
        },
        {
            "chapter": 32,
            "verse": 8,
            "text": "ထို့နောက် ထိုအရှင်မြတ်သည် ထိုလူသား၏မျိုးဆက်မျိုးပွားမှုဖြစ်စဉ်အရ ညှစ်ထုတ်ထားသော နှိမ့်ချဖွယ်ရာ အညတရ မျိုးစေ့ရည်မှ ဆက်လက်၍ ဖွဲ့စည်းဖြစ်ပေါ်စေတော်မူခဲ့၏။"
        },
        {
            "chapter": 32,
            "verse": 9,
            "text": "ထို့နောက် ထိုအရှင်မြတ်သည် ယင်း (လူသား၏ပင်ကိုယ်ရုပ်) အား နေထားကျနစွာ ဖြစ်ပေါ်စေတော်မူ၍ ယင်း (၏ပင်ကိုယ်ရုပ်) ၌ ထိုအရှင့်ထံတော်မှ အသက်ဇီဝိန်ကို မှုတ်သွင်းပေးတော်မူလျက် သက်ဝင်စေပြီး သင်တို့အတွက် အကြားအာရုံဆိုင်ရာ စွမ်းရည်နှင့်အမြင်အာရုံဆိုင်ရာ စွမ်းရည်အပြင် စိတ်နှလုံးဆိုင်ရာ နားလည် ခံစားနိုင်သည့်စွမ်းရည်ကိုပါ ဖြစ်ပေါ်စေတော်မူသော်လည်း (သင်တို့အနက်) လူနည်းစုမှအပ (အများစုမှမူကား) ကျေးဇူးမသိတတ်ကြပေ။"
        },
        {
            "chapter": 32,
            "verse": 10,
            "text": "(မယုံကြည်သူများနှင့်အမှန်တရားကို ဖီဆန်ငြင်းပယ်သူများဖြစ်ကြသော) သူတို့က ''ကျွန်ုပ်တို့သည် (ကွယ်လွန်ပြီးနောက်) မြေကမ္ဘာ၌ ဆွေးမြည့်ပျောက်ကွယ်သွားကြသောအခါ အမှန်ပင် ယင်း (မြေကမ္ဘာ) ၌ အသစ်တစ်ဖန် ဖွဲ့စည်းဖြစ်တည်မှုအသစ်အဖြစ် ဖြစ်လာကြမည်လော။'' ဟု မေးမြန်းပြောဆိုကြ၏။ စင်စစ် မှာမူကား ထို့သူတို့သည် သူတို့အား ဖွဲ့စည်းဖြစ်တည်စေတော်မူ၍ ပြုစုပျိုးထောင်စေတော်မူသော အရှင်မြတ်နှင့်တွေ့ဆုံရမည်ဟူသောအချက်နှင့်စပ်လျဉ်း၍ မယုံကြည်ဖီဆန် ငြင်းပယ်သူများပင် ဖြစ်ကြ၏။"
        },
        {
            "chapter": 32,
            "verse": 11,
            "text": "(အို၊ ရစူလ်တမန်တော် သူတို့အား) သင်တို့နှင့်ပတ်သက်၍ တာဝန်ဖြင့် ခန့်အပ်ထားခြင်းခံရသော စေတမန် (သေမင်းတမန်) သည် သင်တို့၏အသက်ဇီဝိန်ကို နှုတ်သိမ်းပြီးနောက် သင်တို့သည် သင်တို့အား ဖွဲ့ စည်းဖြစ်တည်စေတော်မူ၍ ပြုစုပျိုးထောင်စေတော်မူသောအရှင်မြတ်ထံတော်သို့ပင် ဦးလှည့်ပြန်သွားစေခြင်းကို ခံကြရမည်။” ဟု ဟောပြောလော့။"
        }
    ]
}