{
    "juzs": [
        {
            "chapter": 2,
            "verse": 142,
            "text": "Liphoqo tsa batho li tla re: “Ke eng se ba retelelitseng Qibla (jerusalema) eo pele ba neng ba lebisa lifahleho tsa bona ho eona? Ba bolelle:” Bochabela le bophirima bobeli ke tsa Allah. Etsoe u tataisetsa eo a ikhethetseng eena tseleng e otlolohileng.”"
        },
        {
            "chapter": 2,
            "verse": 143,
            "text": "Kahoo Re le entse sechaba (Ummah) se itekanetseng, e le hore le tle le be lipaki lichabeng, le eena Moromuoa e tle e be paki ho lona. Re totobalitse boemo ba Qibla eo pele le neng le e hlonepha e le hore re tle re tsebe ba latetseng Moromuoa, le ba mo koenehetseng. Ka ‘nete e bile teko e boima haese feela ba tataisitsoeng ke Allah. Empa e ne e se morero oa Allah hore tumelo ea lona e fetoha lefeela, hobane Allah U tletse Mosa, etsoe o Mohau o fetisisang ho batho"
        },
        {
            "chapter": 2,
            "verse": 144,
            "text": "Re bona ha u lelaletsa sefahleho sa hau leholimong o batla tataiso. Ruri ha joale Re tla u shebisa Qibla e tla u khotsofatsa. Ka hona reteletsa sefahleho sa hau Kaaba e halalelang, hoohle moo le leng teng, le reteletse lifahleho tsa lona nakong eo le rapelang Kaaba. Hobane Ruri haele ba amohetseng Lengolo ba ea tseba hore ena ts’enolo ke ‘nete e tsoang ho Mong`a bona. Etsoe Allah ha se hore ha a bone tseo le li etsang"
        },
        {
            "chapter": 2,
            "verse": 145,
            "text": "Le haeba ho ne ho ka etsahala hore le tlise lits’upiso tsa mefuta hobaamohetseng Lengolo, banebake kebalatela kibla ea lona kapa lona le latele kibla ea bona; etsoe lona le bathobaLengolo ho ne ho se nabatla latela kibla eababang. haeba le ne le ka latela litakatso tsa bona kamor’a hoba tsebo e finyelle ho lona, Ruri le ne le tla be le le har’a baetsa-libe"
        },
        {
            "chapter": 2,
            "verse": 146,
            "text": "Haele bao Re ba nehileng Lengolo ba tseba ts’enolo ena joaloka ha ba tseba bara ba bona. Empa karolo e ‘ngoe ea bona e pata ‘nete eo ba e tsebang hantle"
        },
        {
            "chapter": 2,
            "verse": 147,
            "text": "‘Nete e tsoa ho Mong`a hau, u se be le khoao"
        },
        {
            "chapter": 2,
            "verse": 148,
            "text": "Mong le mong o na le ntlha ea Allah a moo tataisetsang teng; ka hona tsohang molota ka ho etsa tse lokileng. Hoohle moo le leng teng, Allah U tla le khobokanya. Hoba Allah U na le matla ho tsohle"
        },
        {
            "chapter": 2,
            "verse": 149,
            "text": "Ho tloha sethathong nako eohle lebisa sefahleho sa hau Qibla e halalelang. Ruri sena ke ‘nete etsoang ho mog’a hau. Etsoe Allah ha se hore ha a bone tseo u li etsang"
        },
        {
            "chapter": 2,
            "verse": 150,
            "text": "Ka linako tsohle lebisa sefahleho sa hau kibla e halalelang; hohle moo le leng teng le lebise lifahleho tsa lona hona teng ha le rapela, e le hore batho ba tle ba se ke ba le phehisa khang haese ba khopo – ka hona le se ba ts’abe, empa le ts’abe ‘Na! – e le hore ke tle ke phethahatse lereko la ka holim’a lona, le hore le tle le be tataisong"
        },
        {
            "chapter": 2,
            "verse": 151,
            "text": "Joaloka ha re se re ile ra romella moromuoa ho lona oa mohlobo oa lona, ea le phetetseng lits’enolo tsa rona, le hona ho le hloekisa, abaa le ruta Lengolo le bohlale, etsoe u le rutile seo le neng le sa se tsebe"
        },
        {
            "chapter": 2,
            "verse": 152,
            "text": "Ka lebaka leo le nkhopole; le ‘Na ke tla le hopola. Le be le ntebohe, le se be mahana-tumelo"
        },
        {
            "chapter": 2,
            "verse": 153,
            "text": "Oho lona ba kholoang! Batlang thuso ka mamello le thapelo. Hobane Allah U na le ba mamellang"
        },
        {
            "chapter": 2,
            "verse": 154,
            "text": "Le se ke la bitsa ba shoetseng tseleng ea Allah “bafu.” che, baea phela, le mpa feela le sa elelloe"
        },
        {
            "chapter": 2,
            "verse": 155,
            "text": "Ruri re tla le leka ka se seng sa letsoalo le tlala, le tahlehelo ea thepa, le maphelo a lona, le lijalo; empa le fane ka litaba tse molemo ho ba tsitlalletseng ka mamello"
        },
        {
            "chapter": 2,
            "verse": 156,
            "text": "Ho bao e reng ha ba oetsoe ke koluoa e be ba re: “Ruri re ba Allah, etsoe poelo ea rona e ho Eena.”"
        },
        {
            "chapter": 2,
            "verse": 157,
            "text": "Bana ke bao litlhohonolofatso le mohau li tsoang ho Mong`a bona sebakeng sa bona. Ruri bana ke ba tataisong e nepahetseng"
        },
        {
            "chapter": 2,
            "verse": 158,
            "text": "Ruri! Ka lebaka leo Safa le Marwa li har’a lits’upiso tsa Allah. Ka lebaka leo ha hona sebe ho baka etsang bosepeleli ho ea ntlong ea Allah (Kaaba) kapa hona ho e chakela, ha ba ka li etsetsa lesakana-la – nkope; haeba hona le ea ka etsang botle molemong oa hae, Ruri Allah ke Eena ea Hlokolosi ea tsebang"
        },
        {
            "chapter": 2,
            "verse": 159,
            "text": "Haele ba patang bopaki le tataiso tseo re li senotseng, kamor’a hoba re li hlakise ka Lengolong: “Thohako ea Allah e holim’a bona, etsoe ba rohakehile le ho ba nang le matla a ho rohakana.”"
        },
        {
            "chapter": 2,
            "verse": 160,
            "text": "Kantle le ha ba ka baka, ba inyatsa le hona ho pakahatsa ‘nete: Ho bona Ke Ea khutlela. Ke khutla – khafetsa, etsoe Ke tletse Mohau"
        },
        {
            "chapter": 2,
            "verse": 161,
            "text": "Haele mahana-tumelo ona, a be a shoe a e hloka; thohako ea Allah e holim’a bona, ea manyeloi le ea batho bohle"
        },
        {
            "chapter": 2,
            "verse": 162,
            "text": "Ba tla phela thohakong ka hosafeleng: kotlo ea bona e ke ke ea bebofatsoa, kapa hona ho chechisoa"
        },
        {
            "chapter": 2,
            "verse": 163,
            "text": "Allah U inotsi; ha ho molimo e mong ntle eena, Ea Lereko le fetisisang, ea tletseng mohau"
        },
        {
            "chapter": 2,
            "verse": 164,
            "text": "Hlokomelang! Haele tlholehong ea maholimo le lefats’e, le phapanyetsanong ea bosiu le mots’eare, le likepe tse sesang leoatleng ka seo se nang le molemo ho batho, le lipula tseo Allah A li romelang lefats’eng ho tsoa marung, eo ka eona A tsosang lefats’e le neng le shoele, le ho hasana h’a linyamatsane ka mefuta lefats’eng, le pheto-phetoho ea liphefo, le maru a phetheselang lipakeng tsa leholimo le lefats’e: Ruri tsena ke lits’upiso tsa puso ea Allah ho batho ba nang le kelello"
        },
        {
            "chapter": 2,
            "verse": 165,
            "text": "Empa har’a batho ho teng ba iketsetsang melingoana eo ba e lekanyang le Allah: ba e rata joalo ka ha ba lokela ho rata Allah feela, – empa haele lerato la ba kholoang le ea khaphatseha ho Allah – oho, hoja baetsa – libe ba ne ba tsebile, mohla letsatsi leo batla beng ba bona kahlolo, ba ne batla tseba hore matla oohle ke’a Allah, le hore kotlo ea Allah e boima"
        },
        {
            "chapter": 2,
            "verse": 166,
            "text": "Mohla letsatsi leo ba neng ba setsoe morao ba tla itlhotlholla ho bo-mphato`a bona, ba be ba bone kotlo, le maqhama a teng lipakeng tsa bona a tla khaoha"
        },
        {
            "chapter": 2,
            "verse": 167,
            "text": "Empa ba neng ba latela ba tla re: “Hoja re ne re tla bal e monyetla o mong, re ne re tla ikarohanya ho bona jaoloka ha ba ikarohantse le rona. Ke ka mokhoa oo Allah a tla ba bonts’a liketso tsa bona joaloka boinyatso ho bona, etsoe ha ho kamoo b aka pholohang mollong oo"
        },
        {
            "chapter": 2,
            "verse": 168,
            "text": "Oho batho! Ejang tsohle tse molaong le tse mathe maloli lefats’eng, le se latele mehato ea ea mobe. Hobane Ruri ho lona ke sera se pepenene"
        },
        {
            "chapter": 2,
            "verse": 169,
            "text": "O le laela feela tse mpe le tse bolileng, le hona hore le buoe seo le sa se tsebeng khahlanong le Allah"
        },
        {
            "chapter": 2,
            "verse": 170,
            "text": "Ha hothoe ho bona: “salang morao se senotsoeng ke Allah,” Ba re: “che! Re latela seo re fumanang bo-ntata rona ba se latela.” Eng! Le ha bo-ntata bona ba ne ba sena bohlale le tataiso ho hang"
        },
        {
            "chapter": 2,
            "verse": 171,
            "text": "Papiso ea mahana-tumelo e ts’oana le ea molisana oa lipoli ea hoelehetsang lintho tse sa utloeng le letho empa hona ho hoeletsa le ho lla. Ke litholo, limumu le lifofu, ha bana tlhalohanyo"
        },
        {
            "chapter": 2,
            "verse": 172,
            "text": "Oho lona ba kholoang! Ejang tse molemo tseo re le sitsitseng ka tsona, le be le fane ka liteboho ho Allah, haeba ke eena eo le mo khumamelang"
        },
        {
            "chapter": 2,
            "verse": 173,
            "text": "Haele tse shoeleng, bobete le nama ea kolobe, le nama e hlabiloeng ka lebitso le leng kantle ho la Allah U le hanetse ka tsona. Empa haele ea khanniloeng ke mabaka, e se ka lebaka la ho roba molao le hona ho tlola meeli e laetsoeng; ho eena sebe ha se na hoba teng. Hobane Allah U ts’oarela-khafetsa, etsoe o tletse mohau"
        },
        {
            "chapter": 2,
            "verse": 174,
            "text": "Haele bapatang Lengolo leo Allah a le senotseng, ba bile ba ithekela ka lona kuno e eisehang, ha ho seo ba se koenyang haese mollo. Ha ho seo Allah a ka se buoang le bona mohla letsatsi la tsoho, kapa hona hoba hloekisa. Kotlo ea bona ke e mahlonoko"
        },
        {
            "chapter": 2,
            "verse": 175,
            "text": "Bao ke ba ithekelang phoso ka theko ea tataiso, le eona tubeho ka theko ea ts’oarelo. Khele! Sebete sa bona ke se se ka kang sa ho tsomana le mollo"
        },
        {
            "chapter": 2,
            "verse": 176,
            "text": "Sekhobo sa bona ke hobane Allah U senotse Lengolo la ‘nete. Ruri haele ba tsomanang le mabaka a likhang ka har’a Lengolo ho pepenene hore ba ea khetholla"
        },
        {
            "chapter": 2,
            "verse": 177,
            "text": "Ha se hore ho lokile ho lona ho ka lebisa lifahleho tsa lona bochabela kapa bophirima; empa ho ba le toka ke hore le be le tumelo ho Allah, le ho letsatsi la bofelo, manyeloi, Lengolo le halalelang, Baporofeta; le hona ho fana ka seo le nang le sona leratong la Allah, le ho beng ka lona, le ho likhutsana, le ho ba hlokang, le ho bahahlaoli, le ho ba kopang, le ho rekela makhoba bolokolohi, le hona ho tsitlallela lithapelong ekasitana le ho fana ka linyehelo. Ho phethahatsa lits’episo tseo le li entseng, le ho ba le mamello mathateng, mats’oenyehong le har’a lifaqane. Ruri bao ke ba nang le ‘nete sebele, ba bile ba ts’aba Allah"
        },
        {
            "chapter": 2,
            "verse": 178,
            "text": "Oho lona ba kholoang! Molao oa tekano le o totobalelitsoe linyeoeng tsa lipolaeano; balokolohi ho balokolohi, lekhoba ho lekhoba, mosali ho mosali. Empa haeba ts’oarelo e ka etsoa ke moena oa ‘molauoa, ho latela kahlolo; (‘molai) a fane ka mats’eliso a lumellehang ho eena. Ena ke qenehelo le mohau o tsoang ho Mong`a lona. Empa ea tla tlola meeli ka morao ho sena kahlolo ea hae e tla ba e mahlonoko"
        },
        {
            "chapter": 2,
            "verse": 179,
            "text": "Oho batho ba kutloisiso ho teng bophelo sebakeng sa lona molaong oa tekano, e le hore le tle le sesefe bobe"
        },
        {
            "chapter": 2,
            "verse": 180,
            "text": "Le totobalelitsoe hore haeba e mong oa lona a se a le makhatheng a lefu, a siea lefa; o ts’oanela ho le abela batsoali le beng ka eena ba haufi ka mokhoa o nepahetseng. Ruri ena ke ts’ebetso ho bohle ba sesefang bobe"
        },
        {
            "chapter": 2,
            "verse": 181,
            "text": "Ea tla fetola lefa leo kamor’a hoba a le tsebe, sebe se teng moo se tla ba holim’a eo ea entseng phetoho eo. Ruri Allah U utloa tsohle, o tseba tsohle"
        },
        {
            "chapter": 2,
            "verse": 182,
            "text": "Empa ha ho le teng ea ts’abang ts’ekamelo kapa ho etsa bobe hoa ‘maballi oa lefa, e be o kena lipakeng tsa mahlakore a mabeli ho bopa khotso; ho eena sebe ha se na hoba teng. Ruri Allah U ts’oarela-khafetsa, etsoe mohau oa hae o oa khaphatseha"
        },
        {
            "chapter": 2,
            "verse": 183,
            "text": "Oho lona ba kholoang! Le totobalelitsoe boitimo (ho ila), joaloka ha bo ile batotobatsoa ho ba bileng teng pele ho lona, e le hore le tle le sesefe bobe"
        },
        {
            "chapter": 2,
            "verse": 184,
            "text": "Boitimo ba matsatsi a baliloeng; empa haeba ho le teng ea kulang har’a lona, kapa a le leetong, o ts’oanela ho phethisa boitimo ba matsatsi a laetsoeng ha a se a le boemong bo nepahetseng. Haeba hona le ba hlolehang ho itima (maqheku le batsoetse), chelete e teng: ba ka fepa motho a le mong ea hlokang; empa haeba le rata ho fetisa moo ka thato ea lona, seo se molemo ho lona: etsoe boitimo bo molemo ho lona hoja le ne le tseba"
        },
        {
            "chapter": 2,
            "verse": 185,
            "text": "Ramadan ke kheoli eo Koran e senotsoeng ka eona, e le tataiso ho batho, e bile e le lits’upiso tse hlakileng tsa tataiso le kahlolo (ts’iea) lipakeng tsa botle le bobe. Kahoo e mong le e mong ea teng lapeng ka khoeli ena a e qete a le boitimong, haeba e mong oa lona a kula, kapa a le leetong, ha a se a le boemong bo lokileng a phethise boitimo ba matsatsi a laetsoeng. Allah U le lakaletsa botle; e seng ho le beha bothateng. O lakatsa ha le ka phethisa nako e laetsoeng, le hona ho mo rorisa ka ho le tataisa. Kamohlomong le tlabale teboho e khaphatsehang"
        },
        {
            "chapter": 2,
            "verse": 186,
            "text": "Ha makhabunyane a ka a ka u botsa ka ‘na, Ruri ke haufi. Ke mamela thapelo ea morapeli ka mong ha a bitsa ho `Na. Ka hona balokolle ho mamela pitso ea Ka, ba be ba lumele ho beha ts’epo ea bona ho ‘Na, e le hore ba tle ba tataisoe ka nepo"
        },
        {
            "chapter": 2,
            "verse": 187,
            "text": "Ruri ho molaong ho uena ho ka atamela basali ba hau bosiung ba boitimo. Ke likobo tsa hau, le uena u likobo tsa bona. Allah U hlokolosi hore u ne u ipehile tekong ka bo-uena, eaba o khutlela ho uena ka mohau, o ile a u ts’oarela. Ka hona robala le bona, u be u batle seo Allah a u abetseng sona; u je u be u noe ho fihlela mafube a bonala ho uena ho tsoa lerothong la meso. Joale e be u phethisa boitimo ba hau ho fihlela phirimana, u se ba ame ho hang; empa u be boikhutsong ka tlung ea thapelo (masjid). Ena ke meeli e laetsoeng ke Allah, kahoo u se ba atamele. Ke kamoo Allah a totobalitseng lits’upiso tsa hae ho batho, e le hore battle ba sesefe bobe"
        },
        {
            "chapter": 2,
            "verse": 188,
            "text": "Empa le se ke la ja maruo a lona lekeme-keme le le bang boikhabong, kapa la batla ho hohela baahloli ka oona, e le hore le tle le je maruo a ba bang ha mpe ka boikemisetso"
        },
        {
            "chapter": 2,
            "verse": 189,
            "text": "Ba u botsa ka ho toloka ha lingoeli. E re: “Tsena ke lits’upa nako tse tletseng bakeng sa batho, le ho basepeleli. Ha ho ea loka ho lona hore le ka kena ka liotloana tse kamorao matlo a lona, joaloka barapeli ba melingoana ka linako tse ling; empa motho ea lokileng ke eo ea sesefang bobe. Ka hona kenang malapeng a lona ka liheke tse tloaelehileng, le be le hlokomele ts’ebeletso ea lona ho Allah, e le hore le tle le atlehe"
        },
        {
            "chapter": 2,
            "verse": 190,
            "text": "Loants’ang ba khahlanong le lona tseleng ea Allah, empa le se simolle boits’oaro bo bobe. Hobane Allah ha a rate ba tloli ba molao"
        },
        {
            "chapter": 2,
            "verse": 191,
            "text": "Le ba bolae hohle moo le ba fumanang, le ba phalalise libakeng tseo ba ileng ba le phalalisa ho tsona, hobane khatello e mpe ho feta ho fenetha. Empa le se ke la ba loants’etsa pela Kaaba e halalelang ho fihlela e ka ba bona ba le tsometsang ho eona, haeba ba ka le tsometsa moo le ba bolae. O joana moputso oa botlhoka-tumelo"
        },
        {
            "chapter": 2,
            "verse": 192,
            "text": "Empa haeba ba emisa ka lintoa, ba tsebe hore Allah U ts’oarela- khafetsa"
        },
        {
            "chapter": 2,
            "verse": 193,
            "text": "Le ba loants’e ho fihlela khatello e felile, toka le tumelo e le tsa Allah. Empa haeba ba khaotsa, lits’okelano li be sieo kantle ho ba nts’etsang khatello pele"
        },
        {
            "chapter": 2,
            "verse": 194,
            "text": "Tsa khoeli ea tlhekelo e be tsa khoeli eo, le tsohle tse hanetsoeng, ho na le molao oa tekano. Athe haele ea ka le hlaselang, le mo hlasele ka mokhoa o ts’oanang. Ka hona hlokomelang ts’ebeletso ea lona ho Allah, le be le tsebe hore Allah U na le ba sesefang bobe"
        },
        {
            "chapter": 2,
            "verse": 195,
            "text": "Le nyehele seo le nang le sona tseleng ea Allah, etsoe le se lumelle matsoho a lona ho le isa timelong; le etse tse lokileng. Hobane Allah U rata ba etsang botle"
        },
        {
            "chapter": 2,
            "verse": 196,
            "text": "Phethisang bosepeleli (Hajj), le hona ho chakela Makka (Umrah) ts’ebeletsong ea Allah. Empa haeba le ka sitoa ho nka leeto le joalo, romelang ke hona linyehelo kamoo le ka khonang ho latela boiphihlelo; le se beole lihloho pele linyehelo li finyella nqalong ea sehlabelo. Haeba har’a lona hona le ea kulang kapa a ena le liso hlohong, o ts’oanela ho fana ka mats’eliso a boitimo, kapa a etse nyehelo, kapa a etse sehlabelo. Ha a se a le maemong a khotsofatsang, ebang a ikutloa ho nts’etsa umrah ho isa ho hajj, o ts’oanela ho etsa nyehelo ho latela boiphihlelo boo a nang le bona. Empa ha a se na bokhoni (ba nyehelo), o tlameha ho itima ka matsatsi a mararo nakong ea hajj, le matsatsi a supileng ho khutleng hoa hae; e leng matsatsi a leshome kaofela. Ke sebakeng sa bao malapa a bona a seng tikolohong ea kaaba e halalelang. Ka hona hlokomelang ts’ebeletso ea lona ho Allah, le tsebe hore kahlolo ea Allah ke e mahlonoko"
        },
        {
            "chapter": 2,
            "verse": 197,
            "text": "Likhoeli tsa bosepeleli li’a tsebahala, haeba hona le ea ba tlang ho phethisa bosepeleli nakong eo, a hopole hore leetong le joalo ha ho hlokahale bobe, kapa bona bokhopo, kapa hona ho phehisana likhang. Botle bohle boo le bo etsang Ruri Allah U bo tsebile. Ka hona iketsetseng mofao; empa mofao o molemo ke boits’oaro bo botle. Lona batho ba kutloisiso hlokomelang ts’ebeletso ea lona ho ‘Na"
        },
        {
            "chapter": 2,
            "verse": 198,
            "text": "Ha hona sebe haeba le batla matlotlo ho Mong`a lona ka khoebo. Nakong eo le theohang ka bongata leralleng la Arafat, le rorise Allah seemahaleng se halalelang. Le mo rorise joaloka ha A le tataisitse, le hoja pele ho mona le ne le le har’a ba khelohileng"
        },
        {
            "chapter": 2,
            "verse": 199,
            "text": "Joale le suthe ka potlako sebakeng seo mats’oele-ts’oele a eng a suthele ba bang, le be le kope ts’oarelo ea Allah. Hobane Ruri Allah U ts’oarela-khafetsa, e bile mohau oa Hae o ea khaphatseha"
        },
        {
            "chapter": 2,
            "verse": 200,
            "text": "Ha le se le phethile merero ea lona ea thapelo, joale le rorise Allah joaloka ha le ne le rorisa bo-ntata lona, ka lipelo tsohle. Har’a batho ho teng ba reng: “Mong`a rona! A k’u re fe matlotlo lefats’eng lena,” athe haele ho botlang ha ba na karolo"
        },
        {
            "chapter": 2,
            "verse": 201,
            "text": "Ho teng batho ba reng: “Mong`a rona! A k’u re fe tse molemo lefats’eng lena, le ho bo tlang. U be u re pholose timelong ea Mollo.”"
        },
        {
            "chapter": 2,
            "verse": 202,
            "text": "Sebakeng sa bona ho teng meputso kathoko ho eo ba e kotutseng. Ruri Allah U akofela tefong"
        },
        {
            "chapter": 2,
            "verse": 203,
            "text": "Rorisang Allah matsatsing a khethehileng, empa haeba hona le ea ka potlakelang ho tsamaea kamor’a matsatsi a mabeli, ho eena ha hona sebe, etsoe le ho eo ea tla mamella sebe ha seeo ho eena; sena ke sebakeng sa ba sesefang bobe. Ka hona hlokomelang ts’ebeletso ea lona ho Allah, le be le tsebe hore Ruri le tla bokelleloa ho Eena"
        },
        {
            "chapter": 2,
            "verse": 204,
            "text": "Har’a batho ho teng eo lipuo tsa hae ka bophelo ba lefats’e lena li ka u khahlang, a be a bitse Allah ho ba paki ka seo se ka pelong ea hae; le hoja le eena e le sera se seholo"
        },
        {
            "chapter": 2,
            "verse": 205,
            "text": "Ha a u furalla boikemisetso ba hae lefats’eng ke ho baka mofere-fere, le ho senya lijalo le makhomo; empa Allah ha A rate mofere-fere"
        },
        {
            "chapter": 2,
            "verse": 206,
            "text": "Ha ho thoe ho eena: “Hlokomela ts’ebeletso ea hau ho Allah,” e be boikhants’o ba hae bo mo khannela sebeng. Lihele li mo lekane, Ruri eleng sebaka se sebe ho ka phomola ho sona"
        },
        {
            "chapter": 2,
            "verse": 207,
            "text": "Har’a batho ho teng ea fanang ka bophelo ba hae moo a shebileng ho una monyaka oa Allah; Allah U khaphatseha lerato ho makhabunyane a Hae"
        },
        {
            "chapter": 2,
            "verse": 208,
            "text": "Oho lona ba kholoang! Kenang Islamong ka pelo tsohle; le se latele mehato ea ea mobe. Hobane ho lona ke sera ka boikano"
        },
        {
            "chapter": 2,
            "verse": 209,
            "text": "Empa ha le ka koeneha kamor’a hoba lits’upiso tse hlakileng li honyelle ho lona, joale le tsebe hore Allah U Matla Oohle, O Seli"
        },
        {
            "chapter": 2,
            "verse": 210,
            "text": "Ana hona le seo base emetseng haese ho emela Allah ho tla ho bona ka sekhurumetso sa maru a tehetsoeng har’e ke manyeloi? Joale e be ke hona linyeoe li tla beng li ahlotsoe. Athe linyeoe tsohle li boela ho Allah ho ea ahloloa"
        },
        {
            "chapter": 2,
            "verse": 211,
            "text": "Botsang bana ba Israele hore na ke ha kae Re banehileng lits’upiso tse hlakileng! Haele ea fetotseng mohau oa Allah kamor’a hoba o honyelle ho eena; sebakeng sa hae, Allah U potlakela kahlolong"
        },
        {
            "chapter": 2,
            "verse": 212,
            "text": "Bophelo ba lefats’e lena bo ntlafalitsoe sebakeng sa mahana- tumelo; ba bile ba soma ba kholoang. Empa haele ba hlomphang Allah ba bile baitlhokomoloha tseo a lihanatseng, ba tla ba okamela mohla letsatsi la tsoho. Etsoe Allah U fana kantle ho khoao ho eo a mo ratang"
        },
        {
            "chapter": 2,
            "verse": 213,
            "text": "Batho e ne e le sechaba se le seng, eaba Allah U se romella Baporofeta ka litaba tse molemo, e bile e le bahlokomelisi; eaba O ba senolela Lengolo le ‘neteng ho tla tla ahlola lipakeng tsa bona khahlanong le seo ba hananang ka sona. Empa ke ba amohetseng Lengolo feela ba khahlanong le lona, kamor’a hoba lits’upiso tse hlakileng li finyelle ho bona, ka ho monelana. Eaba Allah ka thato ea hae o tataisetsa ba kholoang ‘neteng khahlanong le seo ba hananang ka sona. Etsoe Allah U tataisetsa eo a mo ratang tseleng e otlolohileng"
        },
        {
            "chapter": 2,
            "verse": 214,
            "text": "Kapa le nahana hore le tla kena Paradeising le sa ka la fumana teko e ts’oanang le’a ba bileng teng pele ho lona? Ruri ba kile ba oeloa ke ts’otleho le tubeho, ba ile ba tsokotseha sa lefats’e le reketla, ho fihlela moromuoa oa Allah le ba nang le tumelo ba re: “thuso ea Allah e tla fihla neng?” Ruri thuso ea Allah e haufi"
        },
        {
            "chapter": 2,
            "verse": 215,
            "text": "Ba u botsa hore na ba etse nyehelo e kae. E re: “seo le se nyehelang ka moea o motle, se ts’oanela ho ea ho bats’oali, le beng ka lona ba haufinyane, ho likhutsana, ho bahloki, le bahahlaoli. Botle bohle boo le bo etsang, Ruri Allah U hlokolosi ho bona"
        },
        {
            "chapter": 2,
            "verse": 216,
            "text": "Ntoa le e laetsoe, le hoja le e hloile; empa ho ka etsahala hore le hloee ntho e le loketseng, kapa ho etsahale hore le rate ntho e mpe ho lona. Ruri ke Allah ea tsebang, lona ha le tsebe"
        },
        {
            "chapter": 2,
            "verse": 217,
            "text": "Ba u botsa ka ho loana khoeling ea tlhekelo. E re: “Ntoa khoeling ena ke tlolo ea molao e mpehali, empa haele ho thibela batho tseleng ea Allah, le ho se lumele ho Eena, le ho Kaaba e halalelang, le hona ho phalalisa makhabunyane a hae kamoo, ke phoso e kholohali mahlong a Allah; hobane khatello e mpe ho feta lipolaeano. Ebile ba ke ke ba khaotsa ho le loants’a ho fihlela ba le sokolotse tumelong ea lona haeba ba ka atleha. Haele ba tla sokolohela tumelong ea bona ba be ba shoe bahloka tumelo; mesebetsi ea bona e ke ke ea beha litholoana tse molemo lefats’eng lena le ho botlang. E tla ba balekane ba mollo: ba tla phela ho oona ka ho sa feleng"
        },
        {
            "chapter": 2,
            "verse": 218,
            "text": "Ruri ba khotsoeng, le ba ileng ba phaphatheha, ba tsitlallela tsela ea Allah; ba na le ts’epo Mohaung oa Allah. Allah U ts’oarela-khafetsa, Mohau oa Hae o oa khaphatseha"
        },
        {
            "chapter": 2,
            "verse": 219,
            "text": "Ba u botsa ka joala le mak’hasa. E re: “bobeling ba tsona ho teng sebe se seholo, le hoja li na le kuno e itseng ho batho; empa sebe sa tsona se feta molemo oa tsona.” ba u botsa ka seo ba ts’oanelang ho se senyeheloa. E re: “Se tla le salla kamor’a hoba le nts’e litlhoko tsa lona.” ke ka mokhoa oo Allah a le hlakisetsang lits’enolo tsa hae, e le hore le tle le inahane –"
        },
        {
            "chapter": 2,
            "verse": 220,
            "text": "Bophelong ba lefats’e lena le bo tlang. Ba u botsa ka likhutsana. Araba: “se molemo ke ho ba le toka thepeng ea bona. Haeba le ka kopanya litaba tsa lona le tsa bona, Ruri ke bana ba bo lona. Etsoe Allah U tseba hantle ka eo ea fehlang mofere-fere ho eo ea ba nanabelitseng. Hoja e be Allah U ne a ratile a ka be a le kentse mathateng. Hobane Ruri Allah U Matla Oohle, O Seli.”"
        },
        {
            "chapter": 2,
            "verse": 221,
            "text": "Le se ke la nyalana le basali ba khumamelang lits’oants’o ho fihlela ba lumetse; hobane lekhoba la mosali le kholoang le molemo ho feta mosali ea khumamelang lits’oants’o le haeba a ka u khahlisa; ebile le se ke la nehelana ka barali ba lona ho nyalana le banna ba khumamelang lits’oants’o ho fihlela ba lumetse, hobane lekhoba la monna le kholoang le molemo ho feta le sa lumeleng le haeba le u khahlisa. Hobane Ruri ba na ba le hohella mollong, athe Allah U le memela Serapeng, le ts’oarelong ka lereko la hae, Ruri ke kamoo Allah a hlakisitseng lits’enolo tsa hae ho batho, e le hore ba tle ba mo rorise"
        },
        {
            "chapter": 2,
            "verse": 222,
            "text": "Ba u botsa ka linako tsa basali (e leng tsa seila). E re: “hoo ke sesila, ka hona tlohang ho basali linakong tse joalo, le se ba atamele ho fihlela bahloekile. Empa kamor’a ho ba ba itlhoekise, le ka ba atamela joaloka ha Allah a le laetse. Ruri Allah U rata ba khutlelang ho eena, ebile o rata ba itlhokomelang le bohloeki"
        },
        {
            "chapter": 2,
            "verse": 223,
            "text": "Basali ba lona ke masimo a lona ho ka lema, ka hona e eang masimong a lona ka nako efe kapa efe, le etse liketso tse ntle sebakeng sa meea ea lona, le be le ts’abe Allah, hobane le tsebe hore ka letsatsi le leng le tla kopana le eena. Fana ka litaba tse molemo ho ba kholoang"
        },
        {
            "chapter": 2,
            "verse": 224,
            "text": "Le se fetole lebitso la Allah morita-oke boikanong ba lona ha le sitoa ho etsa botle, le hona ho hlokomela ts’ebeletso ea lona ho Eena, le hona ho ka bopa khotso har’a botho. Ruri Allah U utloa, le ho tseba tsohle"
        },
        {
            "chapter": 2,
            "verse": 225,
            "text": "Allah A ke ke A le ahlolela booatla ba lona ba boikano. Empa o tla le ahlolela boikemisetso bo ka lipelong tsa lona. Hobane Allah U ts’oarela-khafetsa, e bile O mamello e fetisisang"
        },
        {
            "chapter": 2,
            "verse": 226,
            "text": "Haele ba etsang kano ea ho se ame basali ba bona, bats’oanela ho ema likhoeli tse nne; empa haeba baits’ola kanong ea bona, Ruri Allah U ts’oarela-khafetsa, etsoe o tletse Mohau"
        },
        {
            "chapter": 2,
            "verse": 227,
            "text": "Haeba boikemisetso ba bona bo its’etlehile tlhalanong; ba hopole hore Allah U utloa tsohle, U tseba tsohle"
        },
        {
            "chapter": 2,
            "verse": 228,
            "text": "Haele basali ba hlaliloeng bona, ba ts’oanela ho emella kathoko nako ea likhoeli tse tharo. Ha se toka ho pata se hlotsoeng ke Allah ka lipopelong tsa bona haeba ba kholoa ho Allah le ho letsatsi la bofelo. Banna ba bona ba tla be ba entse hantle haeba ba ka boelana le bona, haeba ba lakatsa poelano. Etsoe basali le bona bana le litokelo tse ts’oanang le tsa banna ho latela litumellano, le hoja banna ba ntse ba ba okametse. Ruri Allah U matla Oohle, O Seli"
        },
        {
            "chapter": 2,
            "verse": 229,
            "text": "Tlhalano e ts’oanela ho etsoa ha beli, joale e be mosali o amoheloa ka tlhompho, kapa a lokolloe ho latela litumellano tse amohelehang. Etsoe ha ho molaong ho lona (banna) ho ka kuka thepa eo le neng le ba file eona; kantle le haeba bobeli bo ts’aba hore bo ke ke ba boloka meeli e laetsoeng ke Allah. Haeba lona (baahloli) le ts’aba hore ba ke ke ba boloka meeli e laetsoeng ke Allah, ha hona sebe bobeling haeba mosali a fana ka mats’eliso a ho itokolla. Ena ke meeli e laetsoeng ke Allah. Ka hona le se e tlole. Hobane haele ba tla tlola meeli ea Allah: Ruri bona e tla be e le baetsa-phoso"
        },
        {
            "chapter": 2,
            "verse": 230,
            "text": "Haeba monna a hlala mosali lekhetlo la boraro, mosali eo ha a sa le molaong ho eena kamor’a mona, ho fihlela mosali a nyalana le monna o sele. Haeba monna eo le eena a hlala mosali eo, ha hona sebe lipakeng tsa bona haeba ba ka boelana hape, ba ikutloa hore ba tla boloka meeli e laetsoeng ke Allah. Ena ke meeli e laetsoeng ke Allah. O e hlakiselitse batho ba nang le kelello"
        },
        {
            "chapter": 2,
            "verse": 231,
            "text": "Haeba le hlala basali ba lona, ba se ba phethisitse kilo ea bona (‘iddat), joale ba amoheleng ka litumellano tse mofuthu, kapa le arohane le bona ka mofuthu. Empa le se ke la boelana le bona ho tla tla ba utloisa bohloko hobane le tla be le tlola meeli. Athe haele ea tla etsa joalo o tla be a foselitse moea oa hae. Le se ke la tlaela ka lits’enolo tsa Allah ho latela boits’oaro, empa le hopole lereko la Allah holim’a lona, le bohlale, le Lengolo leo a le senoletseng lona ho tla tla le ruta. Kahoo hlokomelang ts’ebeletso ea lona ho Allah, le be le tsebe hore Ruri Allah U hlokolosi holim’a lintho tsohle"
        },
        {
            "chapter": 2,
            "verse": 232,
            "text": "Haeba le hlala basali ba lona ba se ba phethisitse kilo ea bona, le se ba bakele mathata haeba ba boelana le banna ba bona ba pele, haeba bobeli ba lumellana ka mokhoa o amohelehang. Ena tlhahiso leseling ke’a bakholoang ho Allah le ho letsatsi la bofelo har’a lona. Etsoe sena se molemo o fetisisang ho lona, ebile se le hloekisa. Ke Allah ea tsebang, lona ha le tsebe letho"
        },
        {
            "chapter": 2,
            "verse": 233,
            "text": "Batsoetse ba ts’oanela ho nyants’a masea a bona lilemo tse peli tse tletseng; sena ke sebakeng sa ba laba-labelang ho phethisa kanyeso. Ntata ngoana o tla jara lits’enyehelo tsa lijo le liphahlo tsa bona ka mokhoa o amohelehang. Ha ho ea tla jarisoa mojaro o mo sitang. `ma’ea ngoana le ntata’e ha ba ts’oanele ho sotleha ka lebaka la ngoana oa bona. Le mojalefa o tla sebetsoa ka mokhoa o ts’oanang. haeba bobeli ba lakatsa ho khoesa ngoana ka litumellano, kamor’a litumellano tseo ha hona sebe ho bona; etsoe haeba le lakatsa ho batla ‘-monyants’etsi sebakeng sa bana ba lona, le teng ha hona sebe ho lona; ha feela eba le tla lefa ‘-monyants’etsi seo le se ballaneng ka litumellano tse amohelehang. Ka hona hlokomelang ts’ebeletso ea lona ho Allah, le be le tsebe hore Allah U bona tsohle tseo le li etsang"
        },
        {
            "chapter": 2,
            "verse": 234,
            "text": "Ba shoang ba sie bahlolohali; bahlolohali ts’oanela ho ila likhoeli tse nne le matsatsi a leshome. Ha ba se ba phethisitse kilo ea bona ha hona sebe ho lona ha le ka ba lokollela litokelo tsa bona ka nepahalo. Etsoe Allah U tsebisisa hantle tseo le li etsang"
        },
        {
            "chapter": 2,
            "verse": 235,
            "text": "Ha hona phoso ho lona ha le ka iketa bahlolohaling bao, kapa la boloka cheseho eo ka likelellong tsa lona. Allah U ea tseba hore le tlabale cheseho ho bona. Empa le se ke la iketa ho bona lekunutung haese ka litumellano tse hlomphehang. Le se ke la potlakela tlamahano ea lenyalo ho fihlela nako ea tumellano e phethiloe. Le be le tsebe hore Allah U tsebile seo se ka likelellong tsa lona, joale mo hlompheng; le be le tsebe hore Allah U ts’oarela-khafetsa, o mamello e fetisisang"
        },
        {
            "chapter": 2,
            "verse": 236,
            "text": "Ha hona sebe ho lona haeba le hlala basali le eso ba ame, kapa le eso phethahatse lipallano tsa mahali. Empa ba lefeng; morui ho latela boriu ba hae, le mofutsana ho latela bofutsana ba hae ka tefo e amohelehang. Ena ke ts’ebeletso e tlamellang ho ba etsang botle"
        },
        {
            "chapter": 2,
            "verse": 237,
            "text": "Haeba le ba hlala pele le ba ama, empa e se e le kamor’a litumellano tsa mahali; ka hona ba lefeng karolo ea seo le neng le lumellane ka sona, kantle le haeba ba ka e hana (basali), kapa eena monna eo ea hlalang a e hana; joale e be o e lefa kaofela. Tatolo e joalo ke katamelo e kholo ho toka. Le se lebale bolokolohi har’a lona. Hobane Allah U bona tsohle tseo le li etsang"
        },
        {
            "chapter": 2,
            "verse": 238,
            "text": "Le boulelle thapelo tsa lona ka tieo, haholo-holo thapelo e bohareng (Asr); le eme kapel’a Allah ka khalalelo"
        },
        {
            "chapter": 2,
            "verse": 239,
            "text": "Haeba le tsamaea ka letsoalo (le ts’aba sera), rapelang le eme, kapa le ntse le kaletse lipere. Ha le se le le ts’ireletsong, rorisang Allah; ka mokhoa oo a ileng a le ruta oona, oo pele le neng le sa o tsebe"
        },
        {
            "chapter": 2,
            "verse": 240,
            "text": "Ba shoang ba siea bahlolohali; ba tlameha ho siela bahlolohali lefa le tla lekana selemo kantle le hore ba lelekoe, haeba ba tsamaea ka boikhethlo, ha hona sebe ho lona ha ba itaola ka litokelo tsa bona. Hobane Allah U matla Oohle, O Seli"
        },
        {
            "chapter": 2,
            "verse": 241,
            "text": "Basaling ba hlaliloeng, tlhokomelo e lekaneng ke tlameho ho ba nenang bobe"
        },
        {
            "chapter": 2,
            "verse": 242,
            "text": "Ke kamoo Allah a le hlakisitsang litemana tsa hae, hore le tle le utloisise"
        },
        {
            "chapter": 2,
            "verse": 243,
            "text": "Ha u ka oa bonaba sieang malapa a bona ka likete-kete moo ba ts’abang lefu. Allah a re ho bona: “shoang,” eaba o ba phelisa hape. Ruri Allah mohau oa Hae o ea khaphatseha ho batho, empa boholo babatho ha bo na liteboho"
        },
        {
            "chapter": 2,
            "verse": 244,
            "text": "Loanelang tsela ea Allah, le be le tsebe hore Allah U utloa, O tseba tsohle"
        },
        {
            "chapter": 2,
            "verse": 245,
            "text": "Ke mang ea ka alimang Allah kalimo e ntle, e le hore Allah a tle a e khutlise e menahane ka makhetlo-khetlo? Ruri phokotso le keketso li tsoa ho Allah. Etsoe poelo ea lona e ho eena"
        },
        {
            "chapter": 2,
            "verse": 246,
            "text": "Ha hotle tlhokomelong ea hao ka sehlopha sa bana ba Israele kamorao ho Moshe. Bana ba Israle ba re ho Moporofeta: “Re hlomamisetse morena, re tle re tsebe ho loanela tsela ea Allah.” Eaba o re: “ha se moo e tla re ha le laeloa ho loana e be ha le loane na?” ba araba ka hore: “re ke keng ra loanela tsela ea Allah joang haele moo re phalalisitsoe malapeng a rona le bana ba rona?” Joale e itse hoba ba laeloe ho loana, eaba ba ea koeneha kaofela haese ba’maloa feela har’a bona. Ruri Allah U hlokolosi ka baetsa-libe"
        },
        {
            "chapter": 2,
            "verse": 247,
            "text": "Eaba Moporofeta o re: “Allah U khethile saule hoba morena oa lona.” Eaba ba re : “Saule a ka bale matla a puso joang holim’a rona, empa rona re na le bokhoni bapuso ho mo feta, a sa leruo le lekaneng?” Moporofeta a re: “Ruri Allah U mo khethile holim’a lona, o mo ekelelitse matlotlo a bohlale le matla a le. Allah U sitsa eo a ikhethetseng eena ka puso ea hae. Etsoe Allah U hlokomela bohle, U tseba lintho tsohle"
        },
        {
            "chapter": 2,
            "verse": 248,
            "text": "Moporofeta a re ho bona: “Ruri sesupo sa puso ea hae ke sena, ho lona ho tla tla areka ea selekane eo ka har’a eona ho nang le tiisetso ea khotso e tsoang ho Mong`a lona, le likhopotso tse seiloeng ke Moshe le Aarone, e tla be e jeroe ke manyeloi. Ruri sena e ke sesupo haeba le a kholoa.”"
        },
        {
            "chapter": 2,
            "verse": 249,
            "text": "Saule ha a futuha le mabotho a hae, a re: “Ruri Allah U tla le beha tekong molatsoaneng. Ebang e mong oa lona a ka noa metsi a oona, ha a na hoba le ‘na, empa haele ea sa tlo a latsoa Ruri o na le ‘na, haese ea tla a habola ka seatla. Efela ba noele kaofela, haese ba ‘maloababona. Eare hoba a ts’ele molatsoana le ba kholoang, ba re: “Letsatsing lena ha re na matla khahlanong le Kholeatha le mabotho a hae.” empa haele baneng ba tsebile hore ba tla kopana le Mong`a bona, ba ile ba re: “ke ka makhetlo a ma kae lebotho le lenyenyane le ileng la fekisa lebotho le leholo ka thato ea Allah? Ruri Allah U na le ba tsitlallelang.”"
        },
        {
            "chapter": 2,
            "verse": 250,
            "text": "Ha ba eea thulana le Kholeatha le mabotho a hae, ba rapela ba re: “Mong`a rona! A k’u re sitse ka tiisetso, u be u tihise mehato ea rona, le hona ho re thusetsa khahlanong le mahana- tumelo.”"
        },
        {
            "chapter": 2,
            "verse": 251,
            "text": "Ba ba fekisa ka thato ea Allah, Davida a bolaea Kholeatha; Allah a neha Davida matla a puso le bohlale, a mo ruta tsohle tseo a neng a li rata. Hoja Allah a se ke a fenya sehlopha se seng ka se seng, lefats’e le ka be le tletse mofere-fere. Empa Allah U mosa o khaphatsehang ho libopuoa tsa hae"
        },
        {
            "chapter": 2,
            "verse": 252,
            "text": "Ruri tsena ke lits’upiso tsa Allah tseo re u phetelang tsona ka ‘nete, etsoe Ruri-Ruri u teng palong ea baromuoa ba Rona"
        }
    ]
}