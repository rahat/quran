{
    "juzs": [
        {
            "chapter": 33,
            "verse": 31,
            "text": "Mong le mong har’a lona ea ipabotseng ts’ebeletsong ea Allah le ho Moromuoa oa Hae, a bile a etsa tse lokileng, Re tla mo neha moputso oa hae o menahane habeli, e bile Re hlophisitse phepo ea maemo a phahameng sebakeng sa hae"
        },
        {
            "chapter": 33,
            "verse": 32,
            "text": "Oho lona basali ba Moporofeta! Ha le ts’oane le basali ba bang. Haeba le ts’aba Allah, empa le se bue ka mantsoe a hohelang, esere eo pelo ea hae e aparetsoeng ke maloetse a tloha a hoheleha, empa le buoe ka mantsoe a hlakileng"
        },
        {
            "chapter": 33,
            "verse": 33,
            "text": "Le lule ka khutso ka matlung a lona, le se ipapatse pooaneng joaloka Mehleng ea Pele ea Tlhoka-Tsebo. Le phethahatse Lithapelo tsa letsatsi ka leng, le hona ho fana ka linyehelo, le utloe Allah le Moromuoa oa Hae. Thato ea Allah ke ho tlosa lits’ila ho lona, beng ka lona, le ho le hloekisa hore le hloke koli"
        },
        {
            "chapter": 33,
            "verse": 34,
            "text": "Le phete ka tlhoko seo le se Phetetsoeng malapeng a lona, Lits’enolo tsa Allah le Bohlale ba Hae. Hobane Allah U hlokolosi haholo ka mehlolo eohle"
        },
        {
            "chapter": 33,
            "verse": 35,
            "text": "Banna le basali ba Ma-Muslim, le banna le basali ba-kholoang, le banna le basali ba inehetseng, banna le basali ba ‘nete, le banna le basali ba tsitlalletseng toka, le banna le basali ba ikokobetsang, le banna le basali ba fanang ka linyehelo, le banna le basali ba ilang, le banna le basali ba ipolokang khahlano le bobe le bona banna le basali ba hopolang Allah ka thata – Allah U hlophisitse ts’oarelo esita le moputso o babatsehang sebakeng sa bona"
        },
        {
            "chapter": 33,
            "verse": 36,
            "text": "Ha ho oa lokela ba-kholoang monna kapa mosali hore taba ha e nketsoe qeto ke Allah le Moromuoa oa Hae, e be kamor’a moo ba ba le khoao malebana le taba eo; mong le mong ea khahlanong le Allah le Moromuoa oa hae, o khelohetse thoko"
        },
        {
            "chapter": 33,
            "verse": 37,
            "text": "Hopola! O ile oa re ho eo Allah A neng a mo sitsitse ka molemo, le uena u neng u mo nehe molemo: “Boloka mosali oa hau lenyalong, O ts’abe Allah.” Empa u ne u patile kelellong ea hau seo Allah a neng a se tlisa leseling, u ne u ts’aba batho, Allah U na le tokelo ea hore u lokela ho mo ts’aba. Joale, eitse hoba Zaid a phethahatse setlamo sa ho khaola lenyalo la hae, eaba Re u kopanya le eena ka lenyalo, hore mohlomong ho se be le sebe ho ba-kholoang malebana le basali bao bara ba bona ba ikholiselitseng bona ba kileng ba ba nyalla eaba ho phethahatsoa setlamo sa bona sa karohano ka Lengolo lipakeng tsa bona. Taelo ea Allah e lokela ho phethahatsoa"
        },
        {
            "chapter": 33,
            "verse": 38,
            "text": "Ha ho na mathata ho Moporofeta ho seo Allah a se etsang ts’ebetso ea hae. Seo e bile tsela ea Allah ho batho ba khale ba seng ba fetile – taelo ea Allah e tlameha ho phethahatsoa –"
        },
        {
            "chapter": 33,
            "verse": 39,
            "text": "Ebile tloaelo ea ba neng ba phatlalatsa Melaetsa ea Allah, ba mo ts’aba, ho se e mong eo ba mo ts’abang ntle ho Allah. Allah U lekane ho bitsetsa batho tlalehong"
        },
        {
            "chapter": 33,
            "verse": 40,
            "text": "Muhammad ha se ntata motho ofe kapa ofe har’a lona, empa ke moromuoa oa Allah, ke mokoallo oa Baporofeta; etsoe Allah U hlokolosi holim’a lintho tsohle"
        },
        {
            "chapter": 33,
            "verse": 41,
            "text": "Oho lona ba-kholoang! Ketekang lithoriso tsa Allah, le etse sena khafetsa"
        },
        {
            "chapter": 33,
            "verse": 42,
            "text": "Le Mo tlotlise hoseng le mantsiboea"
        },
        {
            "chapter": 33,
            "verse": 43,
            "text": "Ee Eena Ea le Hlohonolofatsang le manyeloi A Hae, hore A tle A le lopolle koetseng Ea Lefifi A le tlise Leseling: e bile U Tletse Mohau ho Ba-kholoang"
        },
        {
            "chapter": 33,
            "verse": 44,
            "text": "Litumeliso tsa mohla Letsatsi leo ba tlang ho kopana le Eena e tlaba: “Khotso.” E bile U ba hlophiselitse mats’eliso a babatsehang"
        },
        {
            "chapter": 33,
            "verse": 45,
            "text": "Oho Moporofeta! Ruri! Re u romeletse ho ba Paki, le moromuoa oa litaba tse molemo le eena mohlokomelisi"
        },
        {
            "chapter": 33,
            "verse": 46,
            "text": "U bile u le leng’osa la Allah ka taelo ea Hae, le lona Lebone le Fanang ka Khanya"
        },
        {
            "chapter": 33,
            "verse": 47,
            "text": "U phatlalatse litaba tse molemo ho Ba-kholoang hore ba tla fumana Nala e babatsehang ho Allah"
        },
        {
            "chapter": 33,
            "verse": 48,
            "text": "U be u se ke oa inamela mahana-tumelo le Baikaketsi. U tlolise mahlo holimo litaba tsa bona tse khopo, u behe ts’epo ea hau ho Allah. Hobane Allah U lekane e le Mots’epehi"
        },
        {
            "chapter": 33,
            "verse": 49,
            "text": "Oho lona ba-kholoang! Ha le nyala basali ba-kholoang, le ba hlala pele le ba ama, ha ho nako eo le ka e balang (iddah) malebana le bona. Empa le ba nehe mpho, le ba lokolle ka mokhoa o amohelehang"
        },
        {
            "chapter": 33,
            "verse": 50,
            "text": "Oho Moporofeta! Re entse hore basali ba hau bao u ba lefeletseng mahali ba be molaong ho uena, le bao u ba phuthileng bao Allah A u nehileng bona e le bahapuoa ntoeng, le barali ba rangoana’o le maloma’o, le barali ba ‘mangoana’o le rakhali’ao ba ileng ba falla le uena, le mosali ea kholoang haeba a inehela ho moporofeta, eba moporofeta o lakatsa ho mo kopa lenyalo –sena ke monyetla ho uena feela, eseng ho ba-kholoang – etsoe Re hlokolosi ka tseo Re li khothalelitseng holim’a bona malebana le basali ba bona le ba ba phuthileng –hore u se be le bothata, hobane Allah U Ts’oarela-joalo-joalo, U Mohau o Khaphatsehang"
        },
        {
            "chapter": 33,
            "verse": 51,
            "text": "U ka ‘na oa behella eo u mo ratang kathoko, eaba u amohela eo u mo ratang, ebang u na le takatso ho e mong oa bao u ba beheletseng kathoko ha nakoana, ha ho na sebe ho uena haeba u ka mo amohela hape; seo se molemo; e le hore ba tle ba khotsofale, ba se ke ba utloa bohloko le hona ho khotsofalla seo u ba nehang sona. Allah U tseba se ka lipelong tsa lona, Allah U Tseba Tsohle, U Tletse Mamello"
        },
        {
            "chapter": 33,
            "verse": 52,
            "text": "Ha ho ea lumelleha ho uena ho nyala basali ba bang kathoko ho bao, kapa hona ho ba fapanyetsa ka basali ba bang le haeba o khahloa ke bottle ba bona kantle le bao u ba holisang. Allah ke moalosi holim’a lintho tsohle"
        },
        {
            "chapter": 33,
            "verse": 53,
            "text": "Oho lona ba-kholoang! Le se kene malapeng a Moporofeta, – moo le habileng lijo ntle le ho emela nako e lokelang, haese haeba o nehiloe tumello. Empa haeba le memiloe le kene, hang ha lijo tsa lona li felile, le tsamae. Le se ke la emela moqoqo. Hobane seo se ka tloha sa ts’oenya moporofeta, u tla ba lihlong ho le kopa hore le tsamae; empa Allah ha A lihlong malebana le ‘nete. Haeba le kopa se seng ho e mong oa basali ba Moporofeta, le se kope ka boits’oaro bo hloekileng. Seo se hloekile lipelong tsa lona le lipelong tsa bona. Ha le ea lumelloa ho ts’oenya Moromuoa oa Allah, kapa hona hore e be le ka nyala basali ba hae kamor’a hae. Hobane Ruri! Seo mahlong a Allah e ka ‘na ea eba sebe se seholo"
        },
        {
            "chapter": 33,
            "verse": 54,
            "text": "Ebang le hlahisa eng kapa eng pepeneneng, kapa le e patang, Ruri! Allah U tseba ka botlalo lintho tsohle"
        },
        {
            "chapter": 33,
            "verse": 55,
            "text": "Ha ho sebe ho basali ba ho hlaha ba lokolohile ho bo-ntat’a bona, le bara ba bona, kapa likhaitseli tsa bona, kapa bara ba likhaitseli tsa bona, kapa bara ba bo ausi’a bona, kapa basali ba bona le basebeletsi ba bona. Oho basali! Ts’abang Allah. Hobane Allah ke Paki holim’a lintho tsohle"
        },
        {
            "chapter": 33,
            "verse": 56,
            "text": "Allah le Manyeloi A Hae ba romella mahlohonolo ho Moporofeta. Oho lona ba-kholoang! Mo romelleng mahlohonolo le lona, le mo lumelise ka thlompho"
        },
        {
            "chapter": 33,
            "verse": 57,
            "text": "Ba khopisang Allah le Moromuoa oa Hae, Allah U ba rohakile lefats’eng lena le ho Bo-tlang, e bile U ba hlophetse Kahlolo e nyonyehang"
        },
        {
            "chapter": 33,
            "verse": 58,
            "text": "Ba ts’oenyang banna le basali ba-kholoang ka bokhopo, ba jara molato oa ketseletso le oa sebe se pepenene"
        },
        {
            "chapter": 33,
            "verse": 59,
            "text": "Oho Moporofeta! Bolella basali ba hau, barali ba hau le basali ba-kholoang ho apara liaparo tse ba koahetseng nakong eo ba nkang leeto. Seo se molemo, e le hore ba tle ba hlokomelehe, ba se hlekefetsoe. Allah U Ts’oarela-joalo-joalo, U Mohau o Khaphatsehang"
        },
        {
            "chapter": 33,
            "verse": 60,
            "text": "Ruri, haeba Baikaketsi, le bao lipelo tsa bona li koahetsoeng ke maloetsi le ba fehlang merusu ka har’a motse ba sa khaotse, Ruri! Re tla ba nehella ka lona, kamor’a moo e tlaba baahisane ba lona ha nakoana"
        },
        {
            "chapter": 33,
            "verse": 61,
            "text": "Ba tla rohakeha, hoohle moo ba fumanoang teng bat la ts’oaroa ba bolaoe"
        },
        {
            "chapter": 33,
            "verse": 62,
            "text": "Seo ebile tsela ea Allah litabeng tsa batho ba khale ba seng ba fetile; etsoe ha ho matla afe kapa afe ao o ka a fumanang ho fetola tsela ea Allah"
        },
        {
            "chapter": 33,
            "verse": 63,
            "text": "Batho ba u botsa ka Hora. E re: “Tsebo ea eona e ho Allah A Inots’i. Ke eng se tla etsa hore o utloisise? – Mohlomong Hora e se e le haufinyane"
        },
        {
            "chapter": 33,
            "verse": 64,
            "text": "Ruri! Allah U rohakile mahana-tumelo, U ba hlophiselitse Khanare ea Mollo"
        },
        {
            "chapter": 33,
            "verse": 65,
            "text": "Moo ba tlang ho phela kahosafeleng. Ha ho mots’oalle ea ka ba ts’ireletsang, kapa mothusi"
        },
        {
            "chapter": 33,
            "verse": 66,
            "text": "Letsatsi leo ka lona lifahleho tsa bona li tla phetholeloa ka har’a mollo, ba tla re: “Oho, hoja ebe re ile ra mamela Allah le moromuoa oa Hae"
        },
        {
            "chapter": 33,
            "verse": 67,
            "text": "Ba tla re: “Mong`a rona! Re ile ra mamela marena le banna ba phahameng ba habo rona, ba re khelositse tseleng"
        },
        {
            "chapter": 33,
            "verse": 68,
            "text": "“Mong`a rona! Oho, A k’u mpe U ba nehe Kahlolo e Menahaneng, U ba rohake ka thohako e matla.”"
        },
        {
            "chapter": 33,
            "verse": 69,
            "text": "Oho lona ba-kholoang! Le se ke la ts’oana le ba kileng ba khopisa le ho rohaka Moshe, empa Allah U ile A pakahatsa bohloeki ba hae khahlanong le seo ba neng ba mo phara ka sona: U ile a hlompheha mahlong a Allah"
        },
        {
            "chapter": 33,
            "verse": 70,
            "text": "Oho lona ba-kholoang! Ts’abang Allah, le bue ‘nete"
        },
        {
            "chapter": 33,
            "verse": 71,
            "text": "E le hore A tle A ntlafatse liketso tsa lona, A le ts’oarele libe tsa lona. Mong le mong ea mamelang Allah le Moromuoa oa Hae, o se a ntse a fihletse tlholo e babatsehang"
        },
        {
            "chapter": 33,
            "verse": 72,
            "text": "Ruri! Re tsepamisitse ‘nete Maholimong le Lefats’eng le Lithabeng, empa li hanne ho e nka, li na le ts’abo. Empa motho o ile a e amohela; – Le hoja a ne a iphasa ka lerapo le booatla"
        },
        {
            "chapter": 33,
            "verse": 73,
            "text": "Kahoo, Allah U ahlola Baikaketsi, banna le basali, le mahana- tumelo, banna le basali. Allah U retelehela ka Mohau ho ba- kholoang, Banna le basali: Hobane Allah U Ts’oarela-joalo- joalo, U Tletse Mohau"
        },
        {
            "chapter": 34,
            "verse": 1,
            "text": "Lithoriso li be ho Allah, Eo lintho tsohle tse maholimong le lefats’eng e leng tsa Hae. Lithoriso tsa Bo-tlang ke tsa Hae, Ke Eena ea Seli, Ea Hlokolosi linthong tsohle"
        },
        {
            "chapter": 34,
            "verse": 2,
            "text": "U tseba se tlang lefats’eng le tse melang ho lona, le tse theohang leholimong le tse nyolohelang ho lona. Ruri! Ke Eena Ea Tletseng Khauhelo, Ea Ts’oarelang"
        },
        {
            "chapter": 34,
            "verse": 3,
            "text": "Mahana-tumelo ba re: “Hora e ke ke ea tla ho rona.” E re: “Che, Ruri! Ka Mong`a ka e tla tla ho lona; – Ka Eena Ea tsebang tse sa bonoeng, – Ha ho letho le ka lekanang le lentoana la botsikoane ka boima, kapa laba ka tlase ho moo, kapa laba ka holimo ho moo le ka mo phonyohang maholimong le lefats’eng, empa le ngoliloe ka har’a Buka ea Poloko e Hlakileng"
        },
        {
            "chapter": 34,
            "verse": 4,
            "text": "Hore A tle A putse ba-kholoang, ba bile ba etsa liketso tse lokileng. Phepo e ntlafetseng ke’a bona, le ts’oarelo"
        },
        {
            "chapter": 34,
            "verse": 5,
            "text": "Ba tsitlalletseng ho ba khahlano le Lits’enolo tsa Rona ka ho Re leka, – kahlolo e mahlonoko a soabisang ke’a bona"
        },
        {
            "chapter": 34,
            "verse": 6,
            "text": "Haele ba filoeng tsebo ba a bona hore seo u se senoletsoeng ke ‘nete e tsoang ho Mong`a hau, ebile e tataisetsa tseleng ea Ea Matla Oohle, Ea ts’oanetsoeng ke thoriso eohle"
        },
        {
            "chapter": 34,
            "verse": 7,
            "text": "Mahana-tumelo ba re: “Ana re ka le supisa monna ea ka le bolellang hore ha le se le hasane leroleng le ranthane, le tla boela le e ba Popo e Ncha"
        },
        {
            "chapter": 34,
            "verse": 8,
            "text": "“Ebe o iqapetse leshano khahlano le Allah, kapa e be o’a hlanya?” – Che ke ba sa kholoeng ho Bo-tlang, ba Timelong le phosong e thoko-thoko"
        },
        {
            "chapter": 34,
            "verse": 9,
            "text": "Na ha ba bone se kapel’a bona le se kamor’a bona tsa leholimo le tsa lefats’e? Hoja e be e ne e le thato ea Rona, Re ne Re tla etsa hore ba metsoe ke lefats’e, kapa hona ho ba ripitla ka koluoa e tsoang marung. Ruri"
        },
        {
            "chapter": 34,
            "verse": 10,
            "text": "Re fane ka lereko ho Davida le tsoang ho Rona,: “Oho lona Lithaba le linonyana, phatlalatsang lipesalema tsa Hae tsa lithoriso! Re bile Ra etsa ts’epe hore e be bonolo malebana le eena"
        },
        {
            "chapter": 34,
            "verse": 11,
            "text": "Ka hore: etsa jase ea ts’epe, u be u lekanye lihakisi tsa ketane ho eona. U be u etse toka. Hobane Ruri! Ke ‘Na ea bonang tseo le li etsang.”"
        },
        {
            "chapter": 34,
            "verse": 12,
            "text": "Ho Salomone teng Re ile Ra tsosa moea ho mo mamela, oo ho foka ha ona hoseng le mantsiboea eneng e le leeto la khoeli, Re bile Ra etsa hore Seliba sa koporo se ts’akhunye molemong oa hae, Ra mo neha Masabonoeng tse topileng tse neng li tsamaea kapel’a hae ka taelo ea Mong`a hae. Tse tla kheloha taelong ea Rona, Re tla etsa hore li latsoe kahlolo ea Lelakabe la Mollo"
        },
        {
            "chapter": 34,
            "verse": 13,
            "text": "Li ile tsa etsa tsohle tseo a neng a li laba-labela, mahlala: masinakhokhe a likereke, lifika, tsa betla likotloloana tse kang liliba le likotloloana tsa ts’epe tse ahiloeng fats’e. Fanang ka liteboho, Bara ba Davida! Ke ba fokolang feela ba makhabunyane a Ka ba fanang ka liteboho.”"
        },
        {
            "chapter": 34,
            "verse": 14,
            "text": "Nakong eo Re neng Re mo neha lefu, ha ho letho le ileng la bonts’a lefu la hae ho tsona haese nyonyobetsane e ileng ea ja lere la hae. Eitse nakong eo a oelang, ea ba Masabonoeng ba bona pepenene hore hoja e be li ne li tseba Masabonoeng, ba ka be ba sa ka ba nts’etsa pele ts’ebetso eo e tlotlollang"
        },
        {
            "chapter": 34,
            "verse": 15,
            "text": "Ho bile le sesupo Sheba motseng oa bona: Lirapa tse peli ka lehlakoreng le letona tse ling ka ho le lets’eali. Jang nala ea Mong`a lona, le be le fane ka liteboho ho Eena kamehla. Ka naha e bohehang le Eena Mong`a khotsofalo eohle"
        },
        {
            "chapter": 34,
            "verse": 16,
            "text": "Empa ba ile ba koeneha, eaba Re romella morallo oa Iram, Ra ba fapanyetsa ka lirapa tse peli tse behang litholoana tse babang, le tse tala-tala, mona le mane e le lifate tse meutloa"
        },
        {
            "chapter": 34,
            "verse": 17,
            "text": "Sena ke seo Re ileng Ra ba putsa ka sona hobane ba latotse Tumelo. Etsoe Re fana ka kotlo ena feela ho balatoli ba se nang teboho"
        },
        {
            "chapter": 34,
            "verse": 18,
            "text": "Eaba Re tsepamisa metse e neng e bonahala lipakeng tsa bona le metse eo Re neng Re ile Ra e hlohonolofatsa, Ra boela Ra etsa boemo lipakeng tsa bona, ba hore: “Tsamaeang ka har’a eona ka khutso bosiu le mots’eare.”"
        },
        {
            "chapter": 34,
            "verse": 19,
            "text": "Empa ba ile ba re: “Mong`a rona! Ak’u etse maemo lipakeng tsa maeto a rona a ma lelele.” Leha ho le joalo ba ile ba iphosetsa, ka lebaka leo Re ile Ra ba etsa mehlala lefats’eng le hona ho bahasanya hohle. Ruri! Ka har’a sena ke lits’upiso molemong oa phefomoloho e ngoe le e ngoe e nang le mamello le liteboho"
        },
        {
            "chapter": 34,
            "verse": 20,
            "text": "Satane o ile a fumana ts’ebetso ea hae e le ea ‘nete holima bona, hobane ba ne ba mo latela kaofela haese karolo feela ea ba-kholoang"
        },
        {
            "chapter": 34,
            "verse": 21,
            "text": "Ha a na matla holima bona, – haese ha feela eba Re beha tekong ea Kholoang ho Bophelo Bo-tlang a bile a na le khoao malebana le bona; Mong`a hau ke Molisa holima lintho tsohle"
        },
        {
            "chapter": 34,
            "verse": 22,
            "text": "E re: “Bitsang bohle bao le ba ts’epang kathoko ho Allah! Ha ba na matla le holim’a ntho e nyenyane eka bang maholimong le lefats’eng, kapa ho na hoba le seabo ho eona, kapa hona hore e be mothusi oa Allah"
        },
        {
            "chapter": 34,
            "verse": 23,
            "text": "“Ha ho ‘muelli ea ka thusang khahlano le Eena haese eo A mo nehileng tumello e joalo. Le hoja nakong eo ho hlakotsoeng letsoalo lipelong tsa bona, ba reng: “Ke eng seo Mong`a hau A ne A se Laetse?.” Ba tla re: “Seo e leng ‘nete le toka; Ke Eena ea Phahameng, Ea Moholo.”"
        },
        {
            "chapter": 34,
            "verse": 24,
            "text": "E re: “Ke mang ea le nehang Nala e tsoang marung le lefats’eng?” E re: “Ke Allah; Ruri! Le hoja rona kapa lona le tataisitsoe ka nepo, kapa le le phosong e totobetseng!”"
        },
        {
            "chapter": 34,
            "verse": 25,
            "text": "E re: “Le ke keng la botsoa ka libe tsa rona, kapa rona ra botsoa ka tseo le li etsang.”"
        },
        {
            "chapter": 34,
            "verse": 26,
            "text": "E re: “Mong`a rona U tla re khobokanya ‘moho, joale ebe U ahlola lipakeng tsa rona ka ‘nete le toka. Etsoe ke Eena moahloli Ea tsebang tsohle.”"
        },
        {
            "chapter": 34,
            "verse": 27,
            "text": "E re: “Mponts’eng bao le ba matahantseng le Eena e le batlatsetsi? Che, le ke keng la khona! Hobane ke Allah, Ea Matla Oohle, Ea Seli.”"
        },
        {
            "chapter": 34,
            "verse": 28,
            "text": "Re u romeletse u le moromuoa oa litaba tse molemo le eena mohlokomelisi oa batho bohle; empa bongata ba batho ha bo na kutloisiso"
        },
        {
            "chapter": 34,
            "verse": 29,
            "text": "Ba re: “Ke neng ts’episo e e tlang ho phethahala haeba le bua ‘nete?”"
        },
        {
            "chapter": 34,
            "verse": 30,
            "text": "E re: “Ts’episo ea lona ke’a Letsatsi leo le ke keng la thisa, kapa hona ho potlakisoa.”"
        },
        {
            "chapter": 34,
            "verse": 31,
            "text": "Mahana-tumelo ba re: “Rona ha re lumele ho"
        },
        {
            "chapter": 34,
            "verse": 32,
            "text": "Baikhohomosi bona ba tla re ho ba neng ba nyeliseha: “Na re kile ra le qobella ho kheloha tataisong kamor’a hore e finyelle ho lona? Empa e bile lona ba tlotseng meeli.”"
        },
        {
            "chapter": 34,
            "verse": 33,
            "text": "Ba neng ba nyeliseha ba tla re ho baikhants’i: “Che, empa e ne e le morero oa lona bosiu le mots’eare, nakong eo le neng le re laela ho hloka teboho ho Allah, le hona ho hlomamisa batlatsetsi khahlanong le Eena.” Ba tla memetsa boinyatso nakong eo ba bonang kahlolo; Re tla beha lijoko melaleng ea mahana-tumelo: e tla ba moputso oa mesebetsi ea bona"
        },
        {
            "chapter": 34,
            "verse": 34,
            "text": "Ha Re’a s’o ka Re romella mohlokomelisi motseng ofe kapa ofe e be barui har’a bona ha ba re: “Rona ha re na ho lumela ho molaetsa oo o tlisitseng ho rona.”"
        },
        {
            "chapter": 34,
            "verse": 35,
            "text": "Ba re: “Re na leruo le bara ho feta uena, ha re na ho ahloloa!”"
        },
        {
            "chapter": 34,
            "verse": 36,
            "text": "E re: “Ruri! Mong`a ka o phaella ope ea khahloang ke eena ka nala ea Hae, le hona ho e khutsufatsa malebana le ope ea khahloang ke eena. Le hoja bongata ba batho bo sa utloisise.”"
        },
        {
            "chapter": 34,
            "verse": 37,
            "text": "Ha se leruo kapa bara ba lona ba tla le atametsa haufi le Rona, empa ke feela ba-kholoang, ba bile ba etsa toka ba tla atamela haufi le Rona. Ba joalo, moputso oa bona o tla phaelloa habeli molemong oa tsohle tseo ba li entseng, e bile ba tla phela ka har’a mekato e phahameng (paradeising) tlas’a ts’ireletso"
        },
        {
            "chapter": 34,
            "verse": 38,
            "text": "Bohle ba khahlanong le lits’enolo tsa Rona ka liteko, ba tla khanneloa Kahlolong"
        },
        {
            "chapter": 34,
            "verse": 39,
            "text": "E re: “Ruri! Mong`a ka o phaella nala ea Hae ho ope ea khahloang ke eena oa makhabunyane a Hae, e bile o e khutsufatsa malebana le ope ea khahloang ke eena. Eng kapa eng eo o fanang ka eona molemong oa botle, U oa e buseletsa. Hobane ke Eena ea molemo har’a bafani.”"
        },
        {
            "chapter": 34,
            "verse": 40,
            "text": "Ka Letsatsi le leng U tla le bokella mmoho, U tla re ho manyeloi, “Batho ba ne ba khumamela lona?”"
        },
        {
            "chapter": 34,
            "verse": 41,
            "text": "A tla re: “Tlotla e be ho Uena! Boitlamo ba rona bo ho uena – U mots’ireletsi oa rona – e seng bona! Che, ba ne ba khumamela Li-jinn; bongata ba bona bo ne bo kholoa ho tsona.”"
        },
        {
            "chapter": 34,
            "verse": 42,
            "text": "Letsatsing leo ha ho ea tla ba le matla holima e mong, ho ka una letho kapa ho hlahisana kotsi. Re tla Re ho baetsalibe: “Latsoang Kahlolo ea Mollo oo le neng le o latola.”"
        },
        {
            "chapter": 34,
            "verse": 43,
            "text": "Nakong eo ba pheteloang lits’enolo tsa rona, ba re: “Enoa ke monna ea tlil’o tla le khelosa ho tseo bo-ntat’a lona ba neng ba li khumamela;” Ba bile ba re: “Sena ke leshano le qapiloeng.” Mahana-tumelo nakong eo ‘nete e fihlileng ho bona ba re: “Sena ha se letho haese boloi bo pepenene.”"
        },
        {
            "chapter": 34,
            "verse": 44,
            "text": "Empa ha Re’a ba neha Mangolo ao ba ka beng ba ithutile ona, kapa hona ho romella morumuoa ofe kapa ofe ho bona pele ho uena e le mohlokomelisi"
        },
        {
            "chapter": 34,
            "verse": 45,
            "text": "Baholo-holo ba bona ba ile ba latola; bana ha ba es’o ka ba amohela le haele karolo ea leshome ea seo Re kileng Ra sitsa ba pele ka sona; empa ha ba latola baromuoa ba Ka. Tatolo ea Ka e bile e mahlonoko"
        },
        {
            "chapter": 34,
            "verse": 46,
            "text": "E re: “Ke le eletsa ka ntho e le ngoe: le eme kapela Allah ka bobeli le ka bo-ngoe, le be le inahane: Ruri! Ha ho na bohlanya ho mphato’a lona. E bile ha se ho hong haese mohlokomelisi oa lona malebana le kahlolo e ts’abehang.”"
        },
        {
            "chapter": 34,
            "verse": 47,
            "text": "E re: “Ha ke kope Moputso ho lona: moputso oa ka o ho Allah. Ke Paki holim’a lintho tsohle.”"
        },
        {
            "chapter": 34,
            "verse": 48,
            "text": "E re: “Ruri! Mong`a ka o rometse ‘nete ka sekhahla. U na le tsebo e phethahetseng ea tsohle tse patehileng.”"
        },
        {
            "chapter": 34,
            "verse": 49,
            "text": "E re: “‘Nete e fihlile, leshano ha le na monyetla, ebile le ke ke la boea-sekoele.”"
        },
        {
            "chapter": 34,
            "verse": 50,
            "text": "E re: “haeba kea hlahlathela, ke iphosetsa ka bo-’na, haeba ke tataisitsoe ka nepo, ke ho latela ts’enolo eo ke e senoletsoeng ke Mong`a ka. Ke Eena ea utloang tsohle, U haufinyane.”"
        },
        {
            "chapter": 34,
            "verse": 51,
            "text": "Hoja e be u ne u ka bona nakong eo ba thothomelang ke matsoalo; ho se kamoo ba ka pholohang kateng, ba tla nanoloa haufi"
        },
        {
            "chapter": 34,
            "verse": 52,
            "text": "Ba tla re: “Re’a kholoa ’neteng”; Empa ba tla amohela joang tumelo ba le hole hakaale"
        },
        {
            "chapter": 34,
            "verse": 53,
            "text": "Tlhokomelong ea hore ba ile ba latola Tumelo pele, ba ne ba ikana ka Masabonoeng ba eme thoko haholo"
        },
        {
            "chapter": 34,
            "verse": 54,
            "text": "Moeli o tsepamisitsoe lipakeng tsa bona le tseo ba li labalabelang, joaloka ha ho ile ha etsoa joalo ho batho ba khale ba neng ba ts’oana le bona. Ba neng ba tletse khoao le pelaelo"
        },
        {
            "chapter": 35,
            "verse": 1,
            "text": "Lithoriso li be ho Allah, Ea hlotseng maholimo le lefats’e, Eena ea entseng manyeloi baromuoa ba nang le mapheeo a mabeli, kapa a mararo le’a mane. E bile tlholehong U ngatafatsa tseo A khahloang ke tsona. Hobane Allah U matla holima lintho tsohle"
        },
        {
            "chapter": 35,
            "verse": 2,
            "text": "Seo Allah ka Mohau oa Hae A sitsang batho ka sona ha ho le a mong ea ka se fuparang; seo A se fupereng ha ho le a mong ea ka se fuparollang, kantle ho Eena. Ke Eena Ea Matla Oohle, Ea Seli"
        },
        {
            "chapter": 35,
            "verse": 3,
            "text": "Oho lona batho! Hopolang lereko la Allah ho lona! Na ho na le `Mopi e mong ka thoko ho Allah ea ka le fepang ho tsoa marung kapa lefats’eng? Ha ho `Mopi e mong ntle le Eena. Joale, ke hobaneng ha le thetsehile ho koenehela ‘nete"
        },
        {
            "chapter": 35,
            "verse": 4,
            "text": "Haeba ba u latola, baromuoa ba Allah ba ‘nile ba latoloa pele ho uena: Lintho tsohle li tla boela ho Allah ho fihlela liqeto"
        },
        {
            "chapter": 35,
            "verse": 5,
            "text": "Oho batho! Ruri ts’episo ea Allah ke’a ‘nete. Kahoo, se thetsoeng ke bopheloba lefats’e lena, le se lumelle Moeki oa Sehloho ho le eka malebana le Allah"
        },
        {
            "chapter": 35,
            "verse": 6,
            "text": "Ruri! Satane ke sera sa lona, kahoo le mo nke e le sera. O mpa feela a memela ba lateli ba hae ho ba Balekane ba Khanare ea Mollo"
        },
        {
            "chapter": 35,
            "verse": 7,
            "text": "Haele ba latolang Allah, kahlolo e mahlonoko ke’a bona; Empa ba-kholoang ba etsa mesebetsi e lokileng, ba tla ts’oareloa le hona ho fumana Moputso o moholo"
        },
        {
            "chapter": 35,
            "verse": 8,
            "text": "Na eo liketso tsa hae tse soabisang li entsoeng hore li shebahale li khahla ho eena, hore a tle a li bone li lokile, a ka ts’oana le ea tataisitsoeng ka nepo? Ruri! Allah U lesa eo a khahloang ke eena ho kheloha, e bile o tataisa eo a khahloang ke eena; kahoo u se ke oa ts’oenya moea oa hau ho bona. Hobane Ruri! Allah U hlokolosi ka tseoba li etsang"
        },
        {
            "chapter": 35,
            "verse": 9,
            "text": "Ke Allah Ea romellang Liphefo tse hlahisang maru; joale, e be Re’a lebisa naheng e omeletseng, e be Re tsosa lefats’e le neng le omeletse ka pula. Ke kamoo Tsoho e tlang hoba kateng"
        },
        {
            "chapter": 35,
            "verse": 10,
            "text": "Mong le mong ea lakatsang matla, o tlameha ho tseba hore matla ohle ke’a Allah. Mantsoe ohle a lokileng a nyolohela ho Eena, ketso e hloekileng U e beha maemong a phahameng; empa haele ba rerang bobe, – kahlolo ea bona ke e mahlonoko; etsoe merero ea ba joalo e ke ke ea etsa letho"
        },
        {
            "chapter": 35,
            "verse": 11,
            "text": "Allah U u hlotse ka lerole, ka lehloele la there, joale, eaba U le arola ha beli. Ha ho mosali ea ka Ithoalang le hona ho beleha kantle le Tsebo ea Hae. Etsoe ha ho motho ea tsofetseng eo ekareng botsofaling ba hae eaba o ekeletsoa bophelo, kapa karolo e ngoe ea bophelo ba hae ea khaoloa, empa e ngoliloe ka har’a buka. Hobane Ruri! Seo se bobebe ho Allah"
        },
        {
            "chapter": 35,
            "verse": 12,
            "text": "Maoatle a mabeli, ha a ts’oane: le leng le pholile ha monate hoo metsi a teng a ka nooang, ha le leng lona metsi a teng a le bohla, a le letsoai. E bile le ja nama e monate e tsoang ho ona ka bobeli le hona ho iphumanela liaparo tseo le li aparang. E bile le bona likepe li parola maqhubu, hore le tle le tsome nala ea Hae, le hona hore le tle le fane ka liteboho"
        },
        {
            "chapter": 35,
            "verse": 13,
            "text": "Ebile U etsa hore bosiu bo sehe mots’eare tsebe le mots’eare o sehe bosiu tsebe. U tsepamisitse letsatsi le ngoeli hore li be ts’ebetsong. E ngoe le e ngoe e tsamaea mocheng oa eona oa pallo. Eo ke Allah Mong`a lona; puso ke’a Hae; haele bao le ba rapelang kathoko ho Eena, ha ho le karolo eo ba nang le eona le bosoeung bo teng tholoaneng ea palema"
        },
        {
            "chapter": 35,
            "verse": 14,
            "text": "Haeba le’a ba rapela, ha ho thapelo ea lona eo ba e utloang; le hoja ebe ba ne ba ka utloa, ba ne ba ke ke ba le neha letho. Mohla Letsatsi la Kahlolo ba tla ikhula botlatsetsing ba lona. Ha ho ea ka u tsebisang joaloka Eena Ea Hlokolosi linthong tsohle"
        },
        {
            "chapter": 35,
            "verse": 15,
            "text": "Oho batho! Ke lona ba hlokang Allah. ‘Allah! O lokolohile litlhokong tsohle, U lokeloa ke thoriso eohle"
        },
        {
            "chapter": 35,
            "verse": 16,
            "text": "Hoja ke takatso ea Hae, A ka ba le felisitse; A hlahisitse moloko o mong o mocha"
        },
        {
            "chapter": 35,
            "verse": 17,
            "text": "Seo ha se thata ho Allah"
        },
        {
            "chapter": 35,
            "verse": 18,
            "text": "Kapa mojari oa mathata a ka jarang mojaro oa e mong, haeba e mong ea imetsoeng a ka bitsa e mong ho tla mo thusa ka mojaro oa hae, ha ho letho la oona le ka phahamang le haeba a na le likamo le eena. Uena u hlokomelise feela ba ts’abang Mong`a bona lekunutung, ba phethahatse lithapelo. Ea itlhoekisang, o etsa joalo molemong oa phefomoloho ea hae. Leeto la rona le fella ho Allah"
        },
        {
            "chapter": 35,
            "verse": 19,
            "text": "Motho ea foufetseng a ke ke a ts’oana le’a bonang"
        },
        {
            "chapter": 35,
            "verse": 20,
            "text": "Kapa lona Lefifi le ke ke la ts’oana le Khanya"
        },
        {
            "chapter": 35,
            "verse": 21,
            "text": "Kapa ona moriti oa ts’oana le mocheso oa letsatsi"
        },
        {
            "chapter": 35,
            "verse": 22,
            "text": "Kapa bona ba phelang ba ts’oana le bafu. Ke Allah ea etsang hore ea khahloang ke eena a utloe. Empa uena u ke ke oa etsa hore bafu ba utloe"
        },
        {
            "chapter": 35,
            "verse": 23,
            "text": "Uena u mpa u le mohlokomelisi feela"
        },
        {
            "chapter": 35,
            "verse": 24,
            "text": "Ruri! Re u romeletse ka ‘nete, u bile u le moromuoa oa litaba tse molemo le eena mohlokomelisi; etsoe ha ho sechaba seo mohlokomelisi a sa kang a finyella har’a bona"
        },
        {
            "chapter": 35,
            "verse": 25,
            "text": "Haeba ba u latola, le ba bileng teng pele ho uena ba ‘nile ba latoloa. Baromuoa ba bona ba fihlile ho bona ka lits’upiso tse hlakileng tsa puso ea Allah, le ka lipesalema esitana le lona Lengolo le fanang ka leseli"
        },
        {
            "chapter": 35,
            "verse": 26,
            "text": "Qetellong Ke ile Ka ahlola ba latotseng Tumelo, kahlolo ea Ka e bile e mahlonoko"
        },
        {
            "chapter": 35,
            "verse": 27,
            "text": "Na ha le es’o bone kamoo Allah A theolelang pula kateng lefats’eng ho tsoa marung, eo Re hlahisang litholoana tsa mefuta ka eona; le har’a lithaba ho teng mela e mesoeu esita le bofubelu ka mefuta eohle, ha tse ling tsona li le nts’o ba pilo"
        },
        {
            "chapter": 35,
            "verse": 28,
            "text": "Le ho batho, lihahabi le makhomo ka mebala e fapaneng; Etsoe ke ba nang le tsebo har’a makhabunyane a Hae ba ts’abang Allah feela. Hobane Allah U na le Matla Oohle, U Ts’oarela-joalo-joalo"
        },
        {
            "chapter": 35,
            "verse": 29,
            "text": "Haele ba phetang Lengolo la Allah, ba bile ba phethisa lithapelo kamehla, le hona ho fana ka tseo Re ba sitsitseng ka tsona sephiring kapa pepeneneng, ba hahamalla pele katlehong e ke keng ea timela"
        },
        {
            "chapter": 35,
            "verse": 30,
            "text": "Hobane U tla ba lefe meputso ea bona, le hona hoba phaella ka lereko la Hae. Hobane U Ts’oarela-jolao-joalo, U Hloahloa kamohelong ea liketso tse lokileng"
        },
        {
            "chapter": 35,
            "verse": 31,
            "text": "Ts’usumetso eo Re u senoletseng eona ea Lengolo, ke ‘nete e hlapants’ang Lengolo le kileng la senoloa pele ho lena. Ruri! Allah ke Setsibi, Moalosi oa makhabunyane a Hae"
        },
        {
            "chapter": 35,
            "verse": 32,
            "text": "Re ile Ra fana ka Lengolo ho makhabunyane a Rona ao Re ileng Ra a khetha e le lefa. Empa har’a bona ho bile teng ba bang ba ileng ba iphosetsa, ba bang bona ba bohareng feela, ha ba bang bona ba ile ba ipabola ka liketso tse lokileng tlas’a tumello ea Allah. Oo ke molemo o Moholohali"
        },
        {
            "chapter": 35,
            "verse": 33,
            "text": "Ba tla kena Lirapeng tsa Edene ba roetse lipetja tsa khauta le mahakoe, liaparo tsa bona kamoo e tla ba tsa silika"
        },
        {
            "chapter": 35,
            "verse": 34,
            "text": "Ba tla re: “Lithoriso li be ho Allah Ea hlakotseng mesarelo ho rona. Hobane Ruri! Mong`a rona U ts’oarela-joalo-joalo, Ea Hloahloa kamohelong ea liketso tse lokileng"
        },
        {
            "chapter": 35,
            "verse": 35,
            "text": "“Eo tlas’a lereko la Hae, A re amohelletseng ka har’a lelapa le sa feleng, moo mats’oenyeho a ke keng a re ama esita le ona mokhathala.”"
        },
        {
            "chapter": 35,
            "verse": 36,
            "text": "Ba latolang bona, ba lokeloa ke Mollo oa Lihele; o ke keng oa ba chesa kapele hoo ba ka shoang, kapa hona hore ba bebofaletsoe kahlolo. Ke kamoo Re ahlolang bohle ba hlokang teboho"
        },
        {
            "chapter": 35,
            "verse": 37,
            "text": "Kamoo teng ba tlang ho hoelehetsa: “Mong`a rona! Re lopolle; re tla etsa toka, re lese bobe boo re neng re tloaetse ho bo etsa.” –: “Ha Re’a lelefatsa bophelo ba lona lefats’eng ho lekana hore ea inahanang a inahanele? E bile mohlokomelisi o finyeletse ho lona. Joale, latsoang moputso oa liketso tsa lona, hobane baetsalibe ha ba na mothusi.”"
        },
        {
            "chapter": 35,
            "verse": 38,
            "text": "Ruri! Allah U tseba lintho tse patiloeng tsa maholimo le lefats’e. U hlokolosi ka liphiri tse ka har’a lifuba tsa batho"
        },
        {
            "chapter": 35,
            "verse": 39,
            "text": "Ke Eena Ea le entseng majalefa lefats’eng; kahoo mong le mong ea latolang, nyefolo ea hae e be hloohong ea hae a nots’i. Etsoe nyeliso ea mahana-tumelo e phaella lehloeo mahlong a Mong’a bona. Ha ho seo nyeliso ea bona e se phaellang haese tahleho"
        },
        {
            "chapter": 35,
            "verse": 40,
            "text": "E re: “Ana le se le kile la bona batlatsetsi ba lona bao le bitsang ho bona kathoko ho Allah? Mpontseng lintho tseo ba li hlotseng lefats’eng! Kapa ebe ba na le seabo maholimong? Kapa e be Re ile Ra ba neha Lengolo, hore ba tle ba sebetse ho latela sesupo se hlakileng ho lona? Che, baetsalibe ba ts’episana ka thetso"
        },
        {
            "chapter": 35,
            "verse": 41,
            "text": "Ke Allah Ea laolang maholimo le lefats’e, hore a tle a se ke a tsoa taolong, haeba a ka tsoa taolong, ha ho na motho ea ka a laolang kamor’a Hae. Ruri! U Mamello, U Ts’oarela-joalo- joalo"
        },
        {
            "chapter": 35,
            "verse": 42,
            "text": "Ba ikana ka Allah ka kano e thata ea hore haeba mohlokomelisi a ka tla ho bona, ba tla topa tataisong ho feta lichaba tse ling; empa ha mohlokomelisi a se a finyeletse ho bona, ba tlaloa ke pherekano ea ho baleha ‘neteng"
        },
        {
            "chapter": 35,
            "verse": 43,
            "text": "Ka lebaka la boikhants’o ba bona lefats’eng, le Morero oa bokhopo; empa thero ea bokhopo e tla etsetsa ba itherileng lesakana la nkope. Na ho na le se seng seo ba se lebeletseng kantle le kotlo ea batho ba khale-khale? U ke ke oa fumana phetoho mekhoeng efe kapa efe ea Allah, kapa ho na ho fumana matla a ho fetola mekhoa ea Allah"
        },
        {
            "chapter": 35,
            "verse": 44,
            "text": "Ana ha ba hahlaule le lefats’e hore ba tle ba bone seo e bileng pheletso ea ba bileng teng pele ho bona, ba neng ba bile ba le matla ka ho fetisisa ho ba feta? Ha ho ntho efe kapa efe maholimong kapa lefats’eng e ka Mo phonyohang. Hobane Ruri! U Seli, U Matla Oohle"
        },
        {
            "chapter": 35,
            "verse": 45,
            "text": "Hoja e be Allah U ne a ahlola batho ka tseo ba li kotutseng, Ruri! U ne A ke ke A siea sebopuoa se phelang lefats’eng; empa U ba neha nyehlisetso ea nako ea pallo, ha nako ea bona e se e fihlile – Ruri! Ke hona ba tla tseba hore Allah ke Molisa oa makhabunyane a Hae"
        },
        {
            "chapter": 36,
            "verse": 1,
            "text": "Ya sin"
        },
        {
            "chapter": 36,
            "verse": 2,
            "text": "Ka Qura‘n e tletseng Bohlale"
        },
        {
            "chapter": 36,
            "verse": 3,
            "text": "Ruri! U e mong oa baromuoa"
        },
        {
            "chapter": 36,
            "verse": 4,
            "text": "Tseleng e Topileng"
        },
        {
            "chapter": 36,
            "verse": 5,
            "text": "Ke ts’enolo ke Ea Matla Oohle, Ea Mohau o Khaphatsehang"
        },
        {
            "chapter": 36,
            "verse": 6,
            "text": "Hore u tle u hlokomelise batho bao bo-ntat’a bona ba sa kang ba hlokomelisoa pele, kahoo ha ba na tsebo"
        },
        {
            "chapter": 36,
            "verse": 7,
            "text": "Le hoja lentsoe le ile la pakahatsa ‘nete khahlano le bongata ba bona, hobane ha ba kholoe"
        },
        {
            "chapter": 36,
            "verse": 8,
            "text": "Ruri! Re kentse lijoko melaleng ea bona e khamathisitseng lilelung, hore ba ba sitoe ho hetla"
        },
        {
            "chapter": 36,
            "verse": 9,
            "text": "Re behile ts’epe kapel’a bona le kamor’a bona, ke kamoo Re ba khurumelitseng kateng, hore ba se ke ba bona"
        },
        {
            "chapter": 36,
            "verse": 10,
            "text": "Ho bona ho oa ts’oana ebang u oaba lemosa, kapa ha u ba lemose, ba ke ke ba kholoa"
        },
        {
            "chapter": 36,
            "verse": 11,
            "text": "U ka mpa oa lemosa feela ea latelang molaetsa, ea ts’abang Ea Tletseng Lereko sephiring. U mo phetele litaba tse molemo tsa ts’oarelo le Moputso o babatsehang"
        },
        {
            "chapter": 36,
            "verse": 12,
            "text": "Ruri! Re tla tsosa bafu. Re ngola liketso tseo ba li behileng nale esita le tseo ba li sieang morao. Lintho tsohle Re li boloka ka har’a Tlaleho e hlakileng"
        },
        {
            "chapter": 36,
            "verse": 13,
            "text": "Ak’u ba phetele pale: Ea Balekane ba Motse-moholo, ho ile ha tla morumuoa ho bona"
        },
        {
            "chapter": 36,
            "verse": 14,
            "text": "Ha Re ba romeletse ba romuoa ba babeli, ba ba latola, empa Ra ba matlafatsa ka oa boraro, ba re: “Ruri! Re romeletsoe ho lona.”"
        },
        {
            "chapter": 36,
            "verse": 15,
            "text": "Eaba baahi ba re: “Le batho joaloka rona. Allah Ea Tletseng Lereko ha A es’o senole letho le joalo. Lona le mpa le le leshano.”"
        },
        {
            "chapter": 36,
            "verse": 16,
            "text": "Ba re: “Ruri! Mong`a rona U oa tseba hore re romeletsoe ho lona"
        },
        {
            "chapter": 36,
            "verse": 17,
            "text": "“E bile ts’ebetso ea rona ke ho phatlalatsa molaetsa o hlakileng.”"
        },
        {
            "chapter": 36,
            "verse": 18,
            "text": "Baahi ba re: “Re bona bokamoso bo malimabe ho lona. Ruri! Ha le sa khaotse, re tla le tlepetsa ka majoe, kahlolo e nyarosang e tsoang ho rona e tla le oela.”"
        },
        {
            "chapter": 36,
            "verse": 19,
            "text": "Ba re: “Bokamoso bo nyonyehang bo ho lona! Ha le khalengoa? Che, empa le batho ba tlolang meeli eohle!”"
        },
        {
            "chapter": 36,
            "verse": 20,
            "text": "Hoa hlaha monna a matha ho tsoa qetellong ea motse. A re: “Oho batho ba heso! Utloang baromuoa"
        },
        {
            "chapter": 36,
            "verse": 21,
            "text": "Utloang ba sa le batleng moputso oa letho, ba amohetseng Tataiso"
        },
        {
            "chapter": 36,
            "verse": 22,
            "text": "Ha ke bone molemo oa hore na ke hobaneng ha ke sa sebeletse Ea mpopileng, Eo le tlang ho boela ho Eena"
        },
        {
            "chapter": 36,
            "verse": 23,
            "text": "“Na nka inkela melingoana kantle ho Eena?, Haeba Ea Tletseng Lereko A ka ntakaletsa kotsi efe kapa efe, ebe boemeli ba bona ha bo nthuse ka letho, kapa hona ho mpholosa"
        },
        {
            "chapter": 36,
            "verse": 24,
            "text": "Ruri! Ha nka etsa joalo, Ke tla be ke le phosong e totobetseng"
        },
        {
            "chapter": 36,
            "verse": 25,
            "text": "“Ke na le Tumelo ho Mong`a lona, kahoo ‘mameleng!”"
        },
        {
            "chapter": 36,
            "verse": 26,
            "text": "Hoa thoe: “Kena Serapeng.” A re: “hoja batho ba heso ba ne ba tseba"
        },
        {
            "chapter": 36,
            "verse": 27,
            "text": "“Hobane Mong`a ka U ‘nehile Ts’oarelo, le kamoo A nkentseng ea hlomphehang kateng!”"
        }
    ]
}