{
    "juzs": [
        {
            "chapter": 58,
            "verse": 1,
            "text": "Ruri Allah U ile A utloa taba ea mosali ea neng a pheha khang le uena malebana le monna oa hae esita le hona ho tletleba thapelong ho Allah. ‘Allah U utloile khang ea lona. Hobane Ruri Allah U utloa tsohle, U bona tsohle"
        },
        {
            "chapter": 58,
            "verse": 2,
            "text": "Haeba ho teng har’a lona banna ba hlalang basali ba bona ka hore: ba ts’oana le bo-’ma bona, e ke ke ea eba bo-’ma bona; bo-’ma bona ke babats’oetseng – Ruri! ba buoa lentsoe le nyonyehang le lona leshano. Ruri Allah U Ts’oarela joalo- joalo, U Tletse Mohau"
        },
        {
            "chapter": 58,
            "verse": 3,
            "text": "Empa ba hlalang basali ba bona ka hore ba ts’oana le bo-’ma bona, kamor’a moo ebe ba boela ho bona: kahlolo tabeng e joalo ke hore ba lokolle lekhoba pele ba ka amana. Sena ke keletso eo le e filoeng; Allah U tseba ka botlalo lintho tseo le li etsang"
        },
        {
            "chapter": 58,
            "verse": 4,
            "text": "Haeba ho ea hlokang mokhoa oa ho lokolla lekhoba, o lokela ho etsa boitimo ba likhoeli tse peli tse tletseng pele a ka amana le mosali eo; haeba ho na le ea sitoang ho itima, kahlolo ke hore a fepe mafutsana a mashome a ts’eletseng. Sena se etsoa hore le tle le bonts’e tumelo ho Allah ka tieo le ho moromuoa oa Hae. Tsena ke lipallo tse fanoeng ke Allah; mahana-tumelo bona kahlolo ea bona ke e mahlonoko"
        },
        {
            "chapter": 58,
            "verse": 5,
            "text": "Haele bohle ba hanyetsang Allah le Moromuoa oa Hae, ba tla tlontlolloa joaloka ba bileng teng pele ho bona; etsoe Re romeletse lits’upiso tse hlakileng lefats’eng, bahanyetsi bona kahlolo ea bona ke e soabisang"
        },
        {
            "chapter": 58,
            "verse": 6,
            "text": "Letsatsing leo ka lona Allah a tlang ho ba tsosa kaofela, ebe U ba bonts’a ‘nete ea tseo ba neng ba li etsa. Ruri! Allah U bolokile tlaleho ha bona ba e lebetse. Allah ke Paki holim’a lintho tsohle"
        },
        {
            "chapter": 58,
            "verse": 7,
            "text": "Na ha le es’o bone hore Allah U tseba lintho tsohle tse maholimong le tsohle tse lefats’eng? Ha ho batho ba bararo ba ka itherang sephiring, e be Eena ha se oa bone, kapa ebe ba bahlano, Eena ke oa botselela, kapa ebe ba ka tlase ho lipalo tseo kapa le ho ba kaholim’a tsona, empa U teng har’a bona hohle moo ba teng; kamor’a moo mohla Letsatsi la Tsoho, U tla ba tsebisa tsohle tseo ba neng ba li etsa. Ruri! Allah ke Paki ea lintho tsohle"
        },
        {
            "chapter": 58,
            "verse": 8,
            "text": "Na ha le es’o bone batho ba hanetsoeng ho ithera lekunutung, bao hamorao ba boelang ho seo ba ileng ba se haneloa, ebe joale ba ithera hammoho ho tlola molao le hona ho etsa lintho tse nyonyehang le hona ho se mamele moromuoa? Joale, nakong eo ba tlang ho uena ebe ba u lumelisa ka tumeliso eo Allah a es’ong ho u lumelise ka eona, e be ba re: “Joale, ke hobaneng ha Allah A sa re ahlolele seo re se buileng?” Ruri! Lihele li balekane, ba tla utloa mocheso oa tsona – Ruri! Pheletso e nyonyehang ea leeto"
        },
        {
            "chapter": 58,
            "verse": 9,
            "text": "Oho lona ba-kholoang! Haeba le ithera hammoho, le se ke la ithera ka tlolo ea molao le bona bora le ho se mamele moromuoa, empa le ithere hammoho ka toka le mosa; le ts’abe Allah Eo le tlang ho bokelleloa ho Eena"
        },
        {
            "chapter": 58,
            "verse": 10,
            "text": "Boithero ba lekunutung ke mesebetsi ea Ea Mobe, hore a tle a khopise ba-kholoang; empa a ke ke a ba khopisa ka letho kantle le haeba e le thato ea Allah. Ba-kholoang ba behe ts’epo ea bona ho Allah"
        },
        {
            "chapter": 58,
            "verse": 11,
            "text": "Oho lona ba-kholoang! Ha ho thoe ho lona le bule sebaka ‘mokeng, le se bule; Allah U tla le etsetsa sebaka bophelong bo-tlang. Ha ho thoe ho lona, le potlake ha le’a thapelong, le potlake; Allah U tla phahamisetsa ba-kholoang har’a lona le ba nang le tsebo maemong a phahameng. Ruri! Allah U tseba ka botlalo tseo le li etsang"
        },
        {
            "chapter": 58,
            "verse": 12,
            "text": "Oho lona ba-kholoang! Nakong eo le nang le lipuisano le Moromuoa, le fane ka linyehelo pele ho lipuisano tsa lona. Seo se molemo, ebile se hloekile molemong oa lona. Empa haeba le hloka mokhoa oa ho fana ka linyehelo, Allah U Ts’oarela joalo-joalo, U Tletse Mohau"
        },
        {
            "chapter": 58,
            "verse": 13,
            "text": "Na le ts’aba ho fana ka linyehelo pele ho lipuisano? Joale, haeba le sa etse seo; ‘Allah A le nehile ts’oarelo, phethahatsang lithapelo le be le fane ka linyehelo tsa mafutsana le hona ho mamela Allah le Moromuoa oa Hae. Allah U hlokolosi ka lintho tseo le li etsang"
        },
        {
            "chapter": 58,
            "verse": 14,
            "text": "Na u se u ile oa bona batho ba thehang setsoalle le bao khalefo ea Allah e leng holim’a bona? Ha ho kamano har’a lona le bona, kapa kamano har’a bona le lona, ba ikana ka kano ea leshano ka tsebo e feletseng"
        },
        {
            "chapter": 58,
            "verse": 15,
            "text": "Allah U ba lokiselitse kahlolo e ts’abehang. Tse nyonyehang ke tsohle tseo ba tloaetseng ho li etsa"
        },
        {
            "chapter": 58,
            "verse": 16,
            "text": "Ba entse likano tsa bona sekhurumetso le hona ho khelosa batho tseleng ea Allah; kahoo, kahlolo ea bona ke e soabisang"
        },
        {
            "chapter": 58,
            "verse": 17,
            "text": "Thepa le bana ba bona ha ho kamoo ba ka ba thusang kateng khahlanong le Allah. Ka kotloloho ke balekane ba mollo; ba tla phela kamoo kahosafeleng"
        },
        {
            "chapter": 58,
            "verse": 18,
            "text": "Ka letsatsi le leng Allah U tlaba tsosa kaofela, na ba tla ikana ho Eena joaloka ha ba etsa ho lona masolomane, ba tla nahana hore ba na le sekhurumetso seo ba tla its’ireletsa ka sona. Ruri! Na ha se bona ba leshano"
        },
        {
            "chapter": 58,
            "verse": 19,
            "text": "Ba busoa ke Ea Mobe, o entse hore ba lebale Allah. Ke mokhoa oa liabolosi. Ruri! Ana ha se mokha oa Ea Mobe o tla lahleha"
        },
        {
            "chapter": 58,
            "verse": 20,
            "text": "Haele bohle ba hanyetsang Allah le moromuoa oa Hae, ba tla ba har’a ba tlontlolotsoeng"
        },
        {
            "chapter": 58,
            "verse": 21,
            "text": "Allah U fane ka taelo hore: “Ruri! Ke ‘Na ea tla hapa tlholo, ‘Na le baromuoa ba Ka”. Hobane Ruri! Allah U Matla a hlollang, U phethahatsa Thato ea Hae"
        },
        {
            "chapter": 58,
            "verse": 22,
            "text": "Ruri! U ke ke oa bona batho ba-kholoang ho Allah le ho letsatsi la bofelo ba rata bahanyetsi ba Allah le moromuoa oa Hae, le ha ekaba bo-ntat’a bona, bara ba bona le bana ba bo-bona le leloko la bona. Ba joalo Allah U ngotse tumelo lipelong tsa bona, U bile U ba matlafalitse ka moea o halalelang o tsoang ho Eena, U tla ba amohella kahar’a lirapa tse ts’akhunyang linoka, ebile ba tla phela kahar’a tsona ka ho sa feleng. Allah U nyakaletse ke bona, le bona ba nyakaletse ke Eena. Oo ke mokha oa Allah. Ruri! Ana ha se mokha oa Allah U atlehileng"
        },
        {
            "chapter": 59,
            "verse": 1,
            "text": "Tsohle tse maholimong le lefats’eng, ha li bolele Lithoriso le Boholo ba Allah, Hobane U Matla Oohle, U Seli"
        },
        {
            "chapter": 59,
            "verse": 2,
            "text": "Ke Eena Ea ileng A etsa hore Mahana-tumelo har’a batho ba Lengolo ba phaphatheha malapeng a bona ho ea kholehong ea pele. Le ne le sa nahane hore ba tla phaphatheha, ba ne ba nahana hore liqhobosheane tsa bona li tla ba ts’ireletsa khahlanong le Allah. Empa Khalefo ea Allah e ile ea finyella ho bona ka lesoba leo ba neng ba sa le lebella, A kenya letsoalo lipelong tsa bona hoo ba ileng ba ripitla malapa a bona ka matsoho a bona le a ba-kholoang. Oho lona ba nang le mahlo! Kahoo, inkeleng khalemo"
        },
        {
            "chapter": 59,
            "verse": 3,
            "text": "Hoja ebe Allah ha A ka A ba laela ho phaphateha, Ruri! A ka be A ba ahlotse lefats’eng lena; bophelong Bo-tlang kahlolo ea bona e tlaba Mollo"
        },
        {
            "chapter": 59,
            "verse": 4,
            "text": "Seo ke hobane ba le khahlanong le Allah le Moromuoa oa Hae; mang kapa mang ea khahlanong le Allah, Ruri! Kotlo ea Allah ke e nyarosang"
        },
        {
            "chapter": 59,
            "verse": 5,
            "text": "Hore na ke lifate tse kae tsa palema tseo le li rathang, kapa le li lesa li ntse li eme, ke ka tumello ea Allah, hore A tle A apese mahana-puso ka tlontlollo"
        },
        {
            "chapter": 59,
            "verse": 6,
            "text": "Tseo Allah A sitsitseng Moromuoa oa Hae ka tsona ho tsoa ho bona – , hore le li fumane kantle le ho kalla lipere, kapa likamele tsa lona eaba le ba khahlela ka tsona; empa Allah U fana ka matla ho Moromuoa oa Hae holim’a mang, kapa mang ea khahloang ke eena. Ebile Allah U na le Matla holima lintho tsohle"
        },
        {
            "chapter": 59,
            "verse": 7,
            "text": "Tseo Allah A sitsitseng Moromuoa oa Hae ka tsona ho tsoa ho baahi ba metse, – ke tsa Allah – le moromuoa oa Hae, beng ka eena, likhutsana, mafutsana le bahahlaoli; hore li tle li se ke tsa laoloa ke morui e mong har’a lona a li etsa tsa hae. Ntho efe, kapa efe eo moromuoa a le nehang eona le e nke; ka ho ts’oana le eo a le hanelang ka eona, le e lese. Le be le ts’abe Allah. Hobane kotlo ea Allah ke e nyarosang"
        },
        {
            "chapter": 59,
            "verse": 8,
            "text": "Ho mafutsana a baphaphathehi (Muhajirs) ba phalalisitsoeng malapeng a bona le thepeng ea bona, ha ba ntse ba tsomana le nala ea Allah le mohau oa Hae le hona ho thusa Allah le Moromuoa oa Hae: Bao ke bona ba nang le ‘nete"
        },
        {
            "chapter": 59,
            "verse": 9,
            "text": "Empa ba bileng le malapa pele ho bona (Al-Madina), ba amohela tumelo ba bonts’a lerato ho ba ileng ba baleha eaba ba fumana bots’abeli ho bona, ebile lipelong tsa bona ba hloka takatso ea lintho tseo ba li filoeng; ba li tella ba phaphathehi ba teng ho bona ho sa tsotellehe hore na bona ba lapa ho le ho kae. Mang, kapa mang ea pholohileng ho ba meharo – Ruri! bao ke ba atlehileng"
        },
        {
            "chapter": 59,
            "verse": 10,
            "text": "Bohle ba amohetseng tumelo kamor’a bona ba re: “Mong`a rona! U re ts’oarele le bana ba bo-rona ba bileng teng pele ho rona tumelong ena, U tlose mohono lipelong tsa rona khahlanong le ba-kholoang. Mong`a rona! Ruri! Ke Uena Ea Tletseng Mosa, Ea Mohau o Khaphatsehang.”"
        },
        {
            "chapter": 59,
            "verse": 11,
            "text": "Na ha u es’o bone kamoo Baikaketsi ba buoang kateng ho bana ba bo-bona ba hanang tumelo har’a batho ba Lengolo: “Haeba le ka phalalisoa, Ruri! Re tla phaphatheha le lona; re ke ke ra mamela mang, kapa mang ea khahlano le lona, ebile re tla le thusa haeba le ka tsometsoa. Ruri! Allah ke paki hore ba buoa leshano"
        },
        {
            "chapter": 59,
            "verse": 12,
            "text": "Haeba ba ka phalalisoa ba ke ke ba phaphatheha le bona le hona ho ba thusa haeba ba ka tsometsoa; le ha ba ne ba ka thusetsa, ba ne ba tla ba supa ka lirethe, kahoo ba ke ke ba fumana thuso"
        },
        {
            "chapter": 59,
            "verse": 13,
            "text": "Ka ‘nete le matla ho ba feta ka lebaka la ts’abo e lipelong tsa bona, e rometsoeng ke Allah. Sena ke hobane e le batho ba hlokang kutloisiso"
        },
        {
            "chapter": 59,
            "verse": 14,
            "text": "Ba ke keba le loants’a le ha ba le ‘moho kantle le haeba ba le kahar’a lihaelo tse ts’irelelitsoeng ka tieo, kapa eba ba kamor’a marako. Moea oa ntoa o mo ngata ha ba le bang: u ka nahana hore ba ipopile, empa lipelo tsa bona li fapane. Hobane ke batho ba hlokang bohlale"
        },
        {
            "chapter": 59,
            "verse": 15,
            "text": "Ba ts’oana le ba bileng teng pele ho bona, ba latsoitse litla- morao tse mpe tsa liketso tsa bona; sebakeng sa bona ho na le Kahlolo e mahlonoko;- –"
        },
        {
            "chapter": 59,
            "verse": 16,
            "text": "Joaloka ka ea Mobe, ha a re ho motho,” Latola Allah”: empa ha motho a latola Allah,(Ea Mobe) O re,” ‘Na ke thoko le uena. Ke ts’aba Allah, Mong`a Mafats’e!”"
        },
        {
            "chapter": 59,
            "verse": 17,
            "text": "Pheletso ea bona ke e ts’oanang ka bobeli, ba tla phela kahar’a mollo ka ho sa feleng. Oo ke oona moputso oa baetsalibe"
        },
        {
            "chapter": 59,
            "verse": 18,
            "text": "Oho lona ba-kholoang! Ts’abang Allah. Le be le lese moea ofe kapa ofe ho iponela seo o se behileng nale bokamosong. Ts’abang Allah: Hobane Allah U tseba ka botlalo tseo le li etsang"
        },
        {
            "chapter": 59,
            "verse": 19,
            "text": "Le se ts’oane le ba lebetseng Allah, bao Allah A entseng hore ba lebale meea ea bona. Bao ke mahana-puso a tlotseng meeli"
        },
        {
            "chapter": 59,
            "verse": 20,
            "text": "Ha ho tekano lipakeng tsa Balekane ba Mollo le Balekane ba Serapa: Ke Balekane ba Serapa, ba tla fihlela Nyakallo"
        },
        {
            "chapter": 59,
            "verse": 21,
            "text": "Hoja e be Re ile Ra senolela Qura’n ena holim’a thaba, Ruri! U ka be u bone ha e ithapalatsa, ebile e petsoha kamoo e ts’abang Allah kateng. Ruri! Re etsa lipapiso tsena molemong oa batho, hore ba tle ba inahane"
        },
        {
            "chapter": 59,
            "verse": 22,
            "text": "Ke Allah, ntle ho Eena ha ho `Mopi e mong, Motsebi oa tse patehileng le tse pepeneneng. Ke Eena Ea Tletseng Lereko, Ea Mohau o Khaphatsehang"
        },
        {
            "chapter": 59,
            "verse": 23,
            "text": "Ke Allah, ntle ho eena ha ho `Mopi e mong, Motlotlehi, Ea Halalelang A Inots’i, Mokolli oa khotso, ‘Moloki oa Tumelo, ‘Maballi oa Ts’ireletso, Ea Matla Oohle, Ea sa Hloloeng ke letho, Ea Phahameng ka ho Fetisisa. Tlotla e be ho Allah, Ea phahametseng tsohle tseo ba mo bapisang le tsona"
        },
        {
            "chapter": 59,
            "verse": 24,
            "text": "Ke Allah, ‘Mopi, Moqapi oa tsohle, Mofani oa Sebopeho. Mabitso oohle a matle ho fetisisa ke’ A Hae. Lintho tsohle tse maholimong le tsohle tse lefats’eng li’a mo Tlotlisa, U Matla Oohle, U Seli"
        },
        {
            "chapter": 60,
            "verse": 1,
            "text": "Oho lona ba-kholoang! Le se thehe setsoalle le lira tsa Ka le tsona lira tsa lona, – Na le ka theha setsoalle le bona joang, empa ba sa lumele ‘nete eo le e senoletsoeng le hona ho phalalisa Moromuoa ‘moho le lona malapeng a lona hobane le kholoa ho Allah? Haeba le tloha malapeng a lona ho ea loanela tsela ea Ka le hona ho batla monyaka o molemo oa Ka, le se ke la theha setsoalle le bona. Na le bonts’a setsoalle ho bona sephiring, empa e le ‘Na ea hlokolosi ka ho fetisisa ka tseo le li patang le tseo le li pepesang? Mang, kapa mang ea etsang joalo har’a lona, Ruri! O khelohile tseleng e topileng"
        },
        {
            "chapter": 60,
            "verse": 2,
            "text": "Ha ba ka le okamela, e tla ba lira tsa lona le hona ho nanabetsa matsoho le maleme a bona khahlanong le lona ka morero o nyonyehang: takatso ea bona ke hore le latole ‘nete"
        },
        {
            "chapter": 60,
            "verse": 3,
            "text": "Haele beng ka lona le bana ba lona, ba ke ke ba le thusa ka letho mohla Letsatsi la Kahlolo: U tla ahlola lipakeng tsa lona; Hobane Allah U bona tsohle tseo le li etsang"
        },
        {
            "chapter": 60,
            "verse": 4,
            "text": "Ho teng mohlala o motle haholo molemong oa lona ka Abrahama le ba neng ba ena le eena, mohla ba neng ba re ho batho ba habo bona: “Ruri! Rona ha re na molato ho lona le ho tsohle tseo le li khumamelang ntle ho Allah. Re’a le latola. Ho tsohile lehloeo lipakeng tsa rona le lona ho fihlela le khotsoe ho Allah A Inots’i” – kantle le puo eo Abrahama a ileng a e tsepisa ntata’e ea hore: “ke tla u kopela ts’oarelo, le hoja ke hloka taolo holima tsohle kapel’a Allah” ba rapela “Mong`a rona! Re behile ts’epo ea rona ho uena, re sokolohela ho uena joaloka ha ho uena e le pheletsong"
        },
        {
            "chapter": 60,
            "verse": 5,
            "text": "“Mong`a rona! Se re etse teko malebana le mahana-tumelo, Empa re ts’oarele, Mong’a rona! Ke Uena Ea Matla Oohle, Ea Seli.”"
        },
        {
            "chapter": 60,
            "verse": 6,
            "text": "Ho teng mohlala ho bona sebakeng sa lona ho o latela, – ho bao ts’epo ea bona e leng ho Allah le Letsatsi la Bofelo. Empa ha mang, kapa mang a koeneha, Ruri! Allah ha A hloke letho, U ts’oaneloa ke Lithoriso tsohle"
        },
        {
            "chapter": 60,
            "verse": 7,
            "text": "Kamohlomong Allah U tla theha lerato lipakeng tsa lona le lira tsa lona. Hobane Allah U Matla Oohle; ebile U Ts’oarela joalo-joalo, U Tletse Mohau"
        },
        {
            "chapter": 60,
            "verse": 8,
            "text": "‘Allah ha A le thibele, ho ba sa le loants’eng malebana le Tumelo le hona ho le phalalisa malapeng a lona, ho sebetsa ka mosa le toka le bona: Hobane Ruri! Allah U rata ba nang le toka"
        },
        {
            "chapter": 60,
            "verse": 9,
            "text": "Allah U khahlanong, le ba le loants’ang ka lebaka la Tumelo le ho le phalalisa malapeng a lona, ba bileba thusana ho le phalalisa. Mang, kapa mang ea tla theha setsoalle le bona – kaofela ha bona ke baetsalibe"
        },
        {
            "chapter": 60,
            "verse": 10,
            "text": "Oho lona ba-kholoang! Nakong eo basali ba-kholoang ba phaphathehelang ho lona, le ba hlahlobe: Allah U tseba ka botlalo ka Tumelo ea bona: ha le fumana hore e feela ke ba- kholoang, le se ba khutlisetse morao ho Mahana-tumelo. Hobane ha se basali ba molaong le ho mahana-tumelo le bona mahana-tumelo ha se banna ba molaong ho bona. Le lefe mahana-tumelo mahali ao ba a lefileng holim’a bona. Ha ho molato haeba le ka nyala basali ba joalo, ha feela le ba nehile mahali a bona. Le se ke la nyalana le basali ba sa kholoang, le kope mahali ao le ba nehileng ona, ka ho ts’oana le ba sa kholoang le ba lokollele mahali ao ba a lefileng. Sena ke Molao oa Allah. Ke Eena ea ahlolang lipakeng tsa lona. Etsoe Allah U Tlettse Tsebo, U Seli"
        },
        {
            "chapter": 60,
            "verse": 11,
            "text": "Haeba basali ba bang ba lona ba ka balehela ho mahana- tumelo, eba le na le monyetla(oa mosali ea tlang ho tsoa lehlakoreng la mahana-tumelo), lfang bao basali ba bona ba ngalileng mahali a lekanang le ao ba a lefileng. Le ts’abe Allah Eo le kholoang ho Eena"
        },
        {
            "chapter": 60,
            "verse": 12,
            "text": "Oho Moprofeta! Ha basali ba-kholoang ba tla ho uena, ba ikana ka tieo ho uena hore ba ke ke ba maneha batlatsetsi ho Allah le hona ho utsoa, le hore ba k eke ba etsa bohlola, kapa ho bolaea bana ba bona, kapa ho bua leshano leo a iqapetseng lona, kapa hona ho se u mamele le se lokileng se molaong oa islam, – joale, u amohele boikano ba bona le hona hoba kopela ts’oarelo ho Allah. Hobane Ruri! Allah U Ts’oarela- joalo-joalo, U Tletse Mohau"
        },
        {
            "chapter": 60,
            "verse": 13,
            "text": "Oho lona ba-kholoang! Le se ke la theha setsoalle le bao Khalefo Ea Allah e ba tobileng, ba lahlehetsoeng ke ts’epo bophelong Bo-tlang, joaloka Mahana-tumelo ha a lahlehetsoe ke ts’epo ka ba mabitleng"
        },
        {
            "chapter": 61,
            "verse": 1,
            "text": "Lintho tsohle tse maholimong le tse lefats’eng, ha li bolele Lithoriso le Boholo Ba Allah, hobane Ke Eena Ea Matla Oohle, Ea Seli"
        },
        {
            "chapter": 61,
            "verse": 2,
            "text": "Oho lona ba-kholoang! Hobaneng le buoa seo le sa se phetheng"
        },
        {
            "chapter": 61,
            "verse": 3,
            "text": "Ntho eo e nyonyeha hampe mahlong A Allah, ea hore le buoe seo le sa se phethahatseng"
        },
        {
            "chapter": 61,
            "verse": 4,
            "text": "Ruri! Allah U rata ba loanelang tsela ea Hae ka mekhahlelo ba ipopele ngatana-ngoe"
        },
        {
            "chapter": 61,
            "verse": 5,
            "text": "Hopolang Moshe ha a ne a re ho batho ba habo: “Oho batho ba heso! Hobaneng ha le nkhopisa le nthohaka, empa le tseba hantle hore ke moromuoa oa Allah ho lona?” Joale, ha ba kheloha tseleng e nepahetseng, Allah A khelosa lipelo tsa bona. Hobane Allah ha A tataise mahana-puso a tlolang meeli"
        },
        {
            "chapter": 61,
            "verse": 6,
            "text": "Hopolang Jesu mora oa Maria ha a ne a re: “Oho bana ba Israele! Ke moromuoa oa Allah, ho lona ho hlapants’a Molao o senotsoeng pele ho ‘na kahar’a torah ho le tsebisa litaba tse molemo tsa moromuoa ea tla tla kamorao ho ‘na, eo lebitso la hae e leng Ahmad.” Empa, eitse hoba a finyelle ho bona ka Lits’upiso tse hlakileng, eaba ba re: “Enoa ke moloi ea pepenene.”"
        },
        {
            "chapter": 61,
            "verse": 7,
            "text": "Ke mang ea etsang phoso e kholohali haese ea qapang leshano khahlanong le Allah empa a bitselitsoe ho inehela Islamong? Ruri! Allah ha A tataise mahana-puso a tlolang meeli"
        },
        {
            "chapter": 61,
            "verse": 8,
            "text": "Takatso ea bona ke ho tima Khanya ea Allah ka melomo ea bona, empa Allah U tla phethahatsa Khanya ea Hae le ha mahana-tumela a e hloile"
        },
        {
            "chapter": 61,
            "verse": 9,
            "text": "Ke Eena ea romeletseng Moromuoa oa Hae ka tataiso le ka Tumelo ea ‘Nete, hore a tle a e phatlalatse kaholim’a litumelo tsohle le ha bahloka tumelo ba e hloile(bahedene)"
        },
        {
            "chapter": 61,
            "verse": 10,
            "text": "Oho lona ba-kholoang! Na nka le tataisetsa khoebong e ka le pholosang Timelong e mahlonoko"
        },
        {
            "chapter": 61,
            "verse": 11,
            "text": "Hore le kholoa ho Allah le ho Moromuoa oa Hae, le tsitlallela tseleng ea Allah ka thepa le ka maphelo a lona. Seo se molemo ka ho fetisisa ho lona hoja eba le ne le tseba"
        },
        {
            "chapter": 61,
            "verse": 12,
            "text": "‘Allah U tla le ts’oarela libe tsa lona, A be amohelle kahar’a lirapa tseo linoka li phallang tlasa tsona le Matlo a matle kahar’a Lirapa tsa edene. Seo ke katleho e Babatsehang"
        },
        {
            "chapter": 61,
            "verse": 13,
            "text": "Ebile Allah U tla le neha motlopotlo oo le o thabelang: thuso e tsoang ho Allah le tlholo e haufinyane. Kahoo, phatlalatsa litaba tse molemo ho ba-kholoang"
        },
        {
            "chapter": 61,
            "verse": 14,
            "text": "Oho lona ba-kholoang! Ebang bathusi ba Allah, joaloka ha Jesu mora oa Maria a ne a re ho barutuoa ba hae: “Ke ba feng bao e tlang ho ba bathusi ba ka tsebeletsong ea Allah?” Barutuoa ba re: “Re bathusi ba Allah.” Joale, lequloana la bana ba Israele le ile la kholoa, ha le leng lona le latola tumelo. Empa, Ra matlafatsa ba khotsoeng khahlano le lira tsa bona, ea eba bahloli"
        },
        {
            "chapter": 62,
            "verse": 1,
            "text": "Lintho tsohle tse maholimong le tsohle lefats’eng li bolela Lithoriso le Boholo Ba Allah, – Motlotlehi, Ea Halalelang, Ea Matla Oohle, Ea Seli"
        },
        {
            "chapter": 62,
            "verse": 2,
            "text": "Ke Eena Ea romeletseng har’a ba sa rutehang moromuoa oa habo bona, ho ba phetela Lits’enolo tsa Hae, Ho ba hloekisa le ho ba ruta ka Lengolo le Bohlale, – le hoja pele ho mona ba ne ba le har’a sebe se hlakileng"
        },
        {
            "chapter": 62,
            "verse": 3,
            "text": "Ka ho ts’oana le ba bang ba es’ong ho kopana le bona. Ke Eena Ea Matla Oohle, Ea Seli"
        },
        {
            "chapter": 62,
            "verse": 4,
            "text": "Lena ke lereko la Allah, leo A sitsang mang, kapa mang ea khahloang ke eena ka lona. Allah ke Mong’a lereko le khaphatsehang"
        },
        {
            "chapter": 62,
            "verse": 5,
            "text": "Papiso ea ba ileng ba fumana Molao oa Moshe, eaba ba ea hloleha ho ona, E ts’oana le ea pokola e jereng mangolo a maholo. Papiso e nyonyehang ea ba fetolang Lits’enolo tsa Allah ka mashano. Etsoe Allah ha A tataise batho ba etsang bobe"
        },
        {
            "chapter": 62,
            "verse": 6,
            "text": "E re: “Oho lona ba emeng Bo-Judeng! Haeba le nahana le metsoalle ea Allah, ho qolla lichaba tse ling, joale, ipitsetseng lefu haeba le buoa ‘nete.”"
        },
        {
            "chapter": 62,
            "verse": 7,
            "text": "Empa ba ke keba ipiletsa lona ho latela lintho tsohle tseo matsoho a bona a li rometseng nale! Allah U tseba ka botlalo ba etsang bobe"
        },
        {
            "chapter": 62,
            "verse": 8,
            "text": "E re: “Lefu leo le le balehang le tla le khahlanyetsa: kamor’a moo le tla boela ho Motsibi oa tse patehileng le tse pepeneneng; kemoo A tlang ho le bolella tsohle tseo le neng le li etsa.”"
        },
        {
            "chapter": 62,
            "verse": 9,
            "text": "Oho lona ba-kholoang! Nakong eo le utloang pitso ea thapelo ea khobokano ea letsatsi la Labohlano, le potlakele pitsong ea Allah; le lese likhoebo tsa lona. Seo se molemo ho lona hoja eba le ne le tseba"
        },
        {
            "chapter": 62,
            "verse": 10,
            "text": "Hang ha thapelo e fetile, le ka hasana le naha eohle ho ea batla nala ea Allah; empa le keteke Lithoriso tsa Allah ka ho fetisisa hore le tle le atlehe"
        },
        {
            "chapter": 62,
            "verse": 11,
            "text": "Empa hang ha ba bona khoebo, kapa monyaka ba khothometseha ho ea teng, ba o sie o tjamme. E re: “Tseo Allah A nang le tsona li molemo ho feta boithabiso, kapa khoebo; ke Eena Ea Molemo ho fana"
        },
        {
            "chapter": 63,
            "verse": 1,
            "text": "Ha Baikaketsi ba tla ho uena ba re: “Re paka hore ruri u Moromuoa oa Allah.” Allah U ea tseba hore u Moromuoa oa Hae, ‘Allah ke paki hore ruri Baikaketsi ba bua leshano"
        },
        {
            "chapter": 63,
            "verse": 2,
            "text": "Likano tsa bona ba li entse sets’ireletso, hore ba tle ba khelose batho tseleng ea Allah. Ruri! Liketso tsa bona li ea nyonts’a"
        },
        {
            "chapter": 63,
            "verse": 3,
            "text": "Hobane ba ile ba kholoa hamorao ba koenehela Tumelo; lipelo tsa bona li kabiloe: kahoo ha ba utloisise"
        },
        {
            "chapter": 63,
            "verse": 4,
            "text": "Ha u ba sheba, libopeho tsa bona li’a u khahla; ha ba buoa u’a ba mamela. Ba ts’oana le likutu tsa patsi tse ts’ehelitseng. Ba nahana hore molumo o mong le o mong o khahlanong le bona. Ke lira tsa hau u ba hlokomele. Thohako ea Allah e be holim’a bona! Kamoo ba tsoileng tseleng kateng"
        },
        {
            "chapter": 63,
            "verse": 5,
            "text": "Ha ho thoe ho bona: “Atamelang! Moromuoa oa Allah u tla le kopela ts’oarelo!” Ba thint’sa lifahleho, u tla ba bona ba furalla ka boikhohomoso"
        },
        {
            "chapter": 63,
            "verse": 6,
            "text": "Ho ea ts’oana ho bona le ha u ka ba kopela ts’oarelo, kapa u saba kopeleng, Allah A ke ke a ba ts’oarela. Hobane Ruri! Allah ha A tataise Mahana-puso a tlolang meeli"
        },
        {
            "chapter": 63,
            "verse": 7,
            "text": "Ke bona ba reng: “Le se senyeheloe ke letho ho ba nang le moromuoa oa Allah, ho fihlela ba qhalane ba tsoile Al- Madina;” Empa matlotlo a maholimo le lefats’e ke’a Allah, le hoja Baikaketsi ho se seo ba se utloisisang"
        },
        {
            "chapter": 63,
            "verse": 8,
            "text": "Ba re: “Ruri! Haeba re ka boela Al-Madina, ea matla a fetisisang o tla leleka mofokoli.” Empa matla ke a Allah le Moromuoa oa Hae le ho Ba-kholoang; Empa Baikaketsi ha ba na tsebo"
        },
        {
            "chapter": 63,
            "verse": 9,
            "text": "Oho lona ba-kholoang! Le se lumelle maruo le bana ba lona ho le khelosa khopolong ea Allah. Ba tla etsa joalo, ke ba lahlehetsoeng"
        },
        {
            "chapter": 63,
            "verse": 10,
            "text": "Le fane ka matlotlo ao Re le sitsitseng ka ona pele lefu le khahlanyetsa e mong oa lona, a be a re: “Mong`a ka! Ha feela U ka mpa oa nkekeletsa nakoana? Hore ke tle ke fane ka linyehelo; ke tle ke be har’a ba lokileng.”"
        },
        {
            "chapter": 63,
            "verse": 11,
            "text": "Empa Allah a ke ke a fana ka nyehlisetso ho moea ofe, kapa ofe ha feela nako ea pallo e se e fihlile; Allah U hlokolosi ka lintho tseo le li etsang"
        },
        {
            "chapter": 64,
            "verse": 1,
            "text": "Tsohle tse maholimong le tsohle tse lefats’eng li bolela Lithoriso le Boholo Ba Allah; Eo Puso le thoriso e leng tsa Hae, U matla holima tsohle"
        },
        {
            "chapter": 64,
            "verse": 2,
            "text": "Ke Eena Ea le hlotseng, ba bang ba lona ke mahana-tumelo, ba bang ke Ba-kholoang;’Allah U bona tsohle tseo le li etsang"
        },
        {
            "chapter": 64,
            "verse": 3,
            "text": "U hlotse maholimo le lefats’e ka tekano e nepahetseng, A le neha sebopeho le hona ho le neha libopeho tse ntle, Ruri! Pheletso e ho Eena"
        },
        {
            "chapter": 64,
            "verse": 4,
            "text": "U tseba tse maholimong le tse lefats’eng, U tseba tseo le li patang le tseo le li pepesang. ‘Allah U tseba ka botlalo tse kahar’a lipelo"
        },
        {
            "chapter": 64,
            "verse": 5,
            "text": "Na pale ea ba ileng ba latola tumelo khale e se kile ea fihla ho lona? Ba ile ba latsoa sephetho se bosula sa boits’oaro ba bona, kahlolo ea bona e bile e mahlonoko"
        },
        {
            "chapter": 64,
            "verse": 6,
            "text": "Ke hobane baromuoa ba ‘nile ba fihla ho bona ka lits’upiso tse hlakileng, Empa ba re: “Re ka tataisoa ke motho?” Kahoo, ba ile ba latola eaba ba a furalla; empa Allah ha a hloke letho ho tsoa ho bona. Allah ha A na litlhoko, U Ts’oanetso ke lithoriso"
        },
        {
            "chapter": 64,
            "verse": 7,
            "text": "Mahana-tumelo ba nahana hore ba ke ke ba tsosoa hape. E re: “E, Ruri! Ka Mong`a ka! Le tla boela le tsosoa hape, le tla tsebisoa tsohle tseo le li entseng; hobane seo se bonolo ho Allah.”"
        },
        {
            "chapter": 64,
            "verse": 8,
            "text": "Kholoang ho Allah le ho Moromuoa oa Hae le ho Leseli leo Re le senotseng. Allah U hlokolosi ka tsohle tseo le li etsang"
        },
        {
            "chapter": 64,
            "verse": 9,
            "text": "Letsatsi leo A tlang ho le bokella Letsatsing la Khobokano, leo e tla be e le letsatsi la tahlehelo le kuno ho ba bangata. Bohle ba ba-Kholoang ho Allah le hona ho etsa toka, Allah U tla hlakola ho bona liketso maloetse le ho ba amohela kahar’a Lirapa tseo linoka li phallang ka tlasa tsona; ba tla phela kamoo kahosafeleng. Seo ke Katleho e Babatsehang"
        },
        {
            "chapter": 64,
            "verse": 10,
            "text": "Empa ba latolang Tumelo le hona ho nyelisa Lits’enolo tsa rona, e tla ba Balekane ba Mollo; ho phela kamoo kahosafeleng – Pheletso e nyonyehang"
        },
        {
            "chapter": 64,
            "verse": 11,
            "text": "Ha ho sekhobo sefe, kapa sefe se ka oang kantle ho tumello ea Allah. Mang, kapa mang ea kholoang ho Allah, Allah U tataisa pelo ea hae. ‘Allah U Tseba tsohle"
        },
        {
            "chapter": 64,
            "verse": 12,
            "text": "Utloang Allah le Moromuoa oa Hae; empa haeba le koeneha, ts’ebetso ea Moromuoa Oa Rona ke feela ho phatlalatsa molaetsa ka ho hlaka"
        },
        {
            "chapter": 64,
            "verse": 13,
            "text": "Allah! Ha ho `Mopi e mong ntle ho Eena. Kahoo, lesang ba- kholoang ba behe ts’epo ea bona ho Eena"
        },
        {
            "chapter": 64,
            "verse": 14,
            "text": "Oho lona ba-kholoang! Ruri! Ho teng lira tsa lona har’a basali le bana ba lona, kahoo le ba hlokomele. Empa ha le ts’oarela le tlolisa liphoso tsa bona mahlo le koahela liphoso tsa bona, Ruri Allah U Ts’oarela-joalo-joalo, U Tletse Mohau"
        },
        {
            "chapter": 64,
            "verse": 15,
            "text": "Maruo a lona le bana ba lona e ka ‘na ea eba teko: Empa kapela Allah ho teng Moputso o moholohali"
        },
        {
            "chapter": 64,
            "verse": 16,
            "text": "Kahoo ts’abang Allah ka hohle kamoo le ka khonang, le mamele le be le latele le hona ho nyehela molemong oa meea ea lona. Mang, kapa mang ea pholohileng meharong ea meea ea bona, – Ke bona ba tla fumana katleho"
        },
        {
            "chapter": 64,
            "verse": 17,
            "text": "Ha le etsa kalimo e ntle ho Allah, U tla e menahanya ha beli molemong oa lona le hona ho le ts’oarela, hobane Allah ke mot’soareli oa libe, e bile o na le Mamello e Fetisisang"
        },
        {
            "chapter": 64,
            "verse": 18,
            "text": "Motsibi oa liphiri le tse pepeneneng, Ea Matla Oohle, Ea Seli"
        },
        {
            "chapter": 65,
            "verse": 1,
            "text": "Oho Moporofeta! Ha le hlala basali, ba hlaleng ho latela nako e behiloeng (idda) le bale matsatsi ao ka nepo; le ts’abe Allah, Mong`a lona: Le se baleleke malapeng a bona, kapa hona ho tloha malapeng, kantle le haeba ba molato oa bohlola. Eo ke meeli e fanoeng ke Allah; mang, kapa mang ea ka tlolang meeli ea Allah, Ruri! O fosetsa moea oa hae: Ha o tsebe letho Kamohlomong Allah kamor’a moo U ne A ka ‘na A tlisa maemo a fetohileng"
        },
        {
            "chapter": 65,
            "verse": 2,
            "text": "Ha ba se ba phethisitse pallo ea bona, ba amoheleng ka mosa, kapa le arohane le bona ka mosa; le bitse lipaki tse peli har’a lona, ba nang le toka, bopaki ba lona ebe bo nepahetseng kapel’a Allah. Seo ke tlhokomeliso ho ea kholoang ho Allah le ho Letsatsi la Bofelo. Mang, kapa mang ea ts’abang Allah, Ruri! Allah U mo lokisetsa tsela"
        },
        {
            "chapter": 65,
            "verse": 3,
            "text": "Le hona ho mo sitsa ka seo a neng a sa se lebella ho tsoa mehloling ea Hae. Etsoe mang, kapa mang ea behang ts’epo ea hae ho Allah, Allah U mo lekane. Hobane ruri! Allah U tla phethahatsa taelo ea Hae. Ruri Allah U fane ka pallo ho lintho tsohle"
        },
        {
            "chapter": 65,
            "verse": 4,
            "text": "Haele basali ba lona ba seng ba fetile lilemo tsa bona tsa ho ea matsatsing, haeba le na le khoao, nako ea bona ha e be likhoeli tse tharo ka ho ts’oana le ba sa eeng matsatsing ho hang. Bakhachane; nako ea bona ea pallo ke ho fihlela ba beleha. Mang, kapa mang ea ts’abang Allah, Allah U tla nolofatsa tsela ea hae"
        },
        {
            "chapter": 65,
            "verse": 5,
            "text": "Eo ke Taelo Ea Allah Ea e rometseng ho lona: Ea ts’abang Allah, Allah U tla hlakola maloetse ho eena, A phaelle Moputso oa Hae"
        },
        {
            "chapter": 65,
            "verse": 6,
            "text": "Le phelise basali ka mokhoa oo le phelang ka oona ho latela matla a lona, le se ba khopise e le ho ba thatafaletsa. Haeba ba ithoetse, le ba khokomele ho fihlela ba belehile: Haeba ba le anyesetsa bana ba lona, le ba lefe ka mokhoa o lokelang; le nke qeto ka bobeli. Ha le thatafalloa ke litaba ka bobeli, batlang bo-’m’e monyants’etsi ho nyants’a lesea molemong oa ntata’e"
        },
        {
            "chapter": 65,
            "verse": 7,
            "text": "Le lumelle monna oa morui ho fana ho latela matla hae, ka ho ts’oana le monna ea kojoana-li-mahetleng, mo lumelleng a fane ho latela seo Allah a mo setsitseng ka sona. Allah ha A imetse moea ofe kapa ofe kantle le seo A o nehileng sona. ‘Allah U tla rarolla tsohle"
        },
        {
            "chapter": 65,
            "verse": 8,
            "text": "Ke lichaba tse kae tse bileng khahlanong le taelo ea Mong`a tsona le ba romuoa ba Hae, tseo kamor’a moo li ileng tsa bitsetsoa kahlolong, – ho ba kahlolong? – Ra ba lihela kahlolo e le mohlala ho ba bang"
        },
        {
            "chapter": 65,
            "verse": 9,
            "text": "Li ile tsa latsoa liketso litholoana tse bosula tsa boits’oaro ba tsona, Pheletso ea boits’oaro ba tsona ebile Tahleho"
        },
        {
            "chapter": 65,
            "verse": 10,
            "text": "Allah U ba hlophiselitse kahlolo e ts’abehang; Kahoo, ts’abang Allah lona batho ba nang le kutloisiso-ba Kholoang! Hobane ruri Allah U le romeletse molaetsa"
        },
        {
            "chapter": 65,
            "verse": 11,
            "text": "Moromuoa ea le phetelang Lits’enolo tsa Allah tse nang le manollo e hlakileng, hore a tle a etelle pele ba-kholoang le hona ho etsa liketso tse lokileng, ho tsoa Lefifing a ba lebise Leseling. Ba-kholoang ho Allah le hona ho etsa liketso tse lokileng, Allah U tla ba amohella kahar’a Lirapa tseo linoka li phallang ka tlasa tsona; ho phela kamoo kahosafeleng. Ebile Allah U ba hlophiselitse moputso o babatsehang"
        },
        {
            "chapter": 65,
            "verse": 12,
            "text": "Ke Allah Ea hlotseng Maholimo a supileng le lefats’e ka mokhoa o ts’oanang. Taelo e theohela har’a ona, ele hore le tle le tsebe hore Allah U na le matla holima lintho tsohle; le hore Allah U kopetse lintho tsohle hare ka tsebo"
        },
        {
            "chapter": 66,
            "verse": 1,
            "text": "Oho Moporofeta! Hobaneng ha u hanana le seo Allah a se entseng molao, moo u habileng ho thabisa basali ba hau? Empa Allah U Ts’oarela Khafetsa, U Tletse Mohau"
        },
        {
            "chapter": 66,
            "verse": 2,
            "text": "Ruri! Allah U fane ka taelo ho masolomane ea hore le ka ‘na la tlola likano tsa lona tlas’a mabaka: ‘Allah ke Mos’ireletsi oa lona, U Tletse Tsebo, U Seli"
        },
        {
            "chapter": 66,
            "verse": 3,
            "text": "Ha Moprofeta a ne a phetela e mong oa basali ba hae taba lekunutung, eaba o phahlela e mong. Allah A etsa hore moporofeta a tsebe taba eo; eaba o lumellana le karolo e ngoe le hona ho hanana le karolo e ngoe ea taba eo. Joale, eitse ha a mo phetela, a re: “Ke mang ea o boleletseng taba ee?” Moporofeta a re: “Ke boleletsoe ke Ea tsebang tsohle, Ea hlokolosi ka ho fetisisa.”"
        },
        {
            "chapter": 66,
            "verse": 4,
            "text": "Ha le retelehela ho Allah ka boinyatso, lipelo tsa lona li lakatsa hoo; Empa haeba le ka ts’ietsana khahlano le eena, Ruri! Allah, ke Eena Mots’ireletsi oa hae, le Khabariele le ba lokileng har’a ba-kholoang; ho feta moo, manyeloi ke ba ts’ehetsi ba hae"
        },
        {
            "chapter": 66,
            "verse": 5,
            "text": "Haeba a ka le hlala, kamohlomong Allah U tla mo sitsa ka basali ba molemo ho le feta sebakeng, ba inehetseng, ba- kholoang, ba hlomphang Allah, ba retelehelang ho Allah ka boinyatso, ba khumamang ka boithapalatso, Ba hauhlaulang le ho ila, bahlolohali le ba es’o ang’oe ke monna"
        },
        {
            "chapter": 66,
            "verse": 6,
            "text": "Oho lona ba-kholoang! Hlokomolohang mollo, lona le malapa a lona, oo libeseletso tsa ona e leng batho le majoe, o hlokometsoeng ke manyeloi a bohale, a tsitlaletseng, a bile a ke ke a latola taelo eo a e fuoang ke Allah, empa ba phethisa taelo"
        },
        {
            "chapter": 66,
            "verse": 7,
            "text": "(Bat la re)“Lona Mahana-tumelo! Se keng la kopa ts’oarelo Kajeno. Le mpa le lefshoa ho latela tseo le neng le li etsa.”"
        },
        {
            "chapter": 66,
            "verse": 8,
            "text": "Oho lona ba-kholoang! Retelehelang ho Allah ka boinyatso ba sebele! Ka ts’epo ea hore Mong`a lona U tla hlakola liketso tsohle tse mpe tsa lona le hona ho le amohela kahar’a Lirapa tseo linoka li phallang, –Letsatsi leo Allah A sa tl’ong ho phoqa Moporofeta le bohle ba kholoang le eena. Khanya ea bona e tlaba etella pele le ka matsohong a matona a bona ba tla be ba ts’oere litlaleho tsa bona: ba tla re: “Mong`a rona! Ak’u matlafatse khanya ea rona, U be U re ts’oarele! Hobane Ruri! Ke Uena Ea nang le matla holima lintho tsohle.”"
        },
        {
            "chapter": 66,
            "verse": 9,
            "text": "Oho Moporofeta! Tsitlalla ka thata khahlano le mahana- tumelo le Baikaketsi, u se be mosa ho bona. Lihele ke lehae la bona, – Pheletso e nyonyehang ruri"
        },
        {
            "chapter": 66,
            "verse": 10,
            "text": "Allah U fana ka papiso ho mahana-tumelo: Mosali oa Nooe le oa Lota, basali ba neng ba le tlas’a taolo ea makhabunyane a Rona a lokileng, le hoja ba ile ba ba eka, empa keko ea bona ha e ea ka ea ba thusa ka letho kapel’a Allah, lentsoe le ile la re ho bona: “Kenang Mollong ‘moho le bohle ba kenang.”"
        },
        {
            "chapter": 66,
            "verse": 11,
            "text": "Allah U fana ka papiso ho ba-kholoang: Mosali oa Faro: Bonang a re: “Mong`a ka! Ak’u nkahele ntlo ho pela Hau Serapeng, U be u ntopolle ho Faro le liketso tsa hae le ho ntopolla har’a batho ba etsang libe”"
        },
        {
            "chapter": 66,
            "verse": 12,
            "text": "Le Maria morali oa Imran, ea neng a hloekile. Eaba Re bolulela ka hare ho eena moea oa Rona. O ile a beha ts’epo mantsoeng a Mong`a hae le mangolong a Hae, e bile e mong oa ba hloekileng"
        }
    ]
}