{
    "juzs": [
        {
            "chapter": 2,
            "verse": 253,
            "text": "Baromuoa bao, Re entse hore ba bang ba fetane ka lineo; ho e mong oa bona Allah U kile a buoa, athe ba bang ba bona O ile A ba phahamisetsa holim’a ba bang sehlohlolong sa litlotliso; eaba Re neha Jesu mora oa Maria lits’upiso tse hlakileng tsa puso ea Allah, ra ba ra mo matlafatsa ka moea o halalelang. Hoja Allah U ne a ratile, meloko e hlahlamang eo e ka be e sa loants’ana bo-eona kamor’a hoba lits’upiso tse hlakileng li finyelle ho bona. Empa ba ile ba fapana hoba ba bang e ne e le ba kholoang, ba bang e le banyefoli ba tumelo. Hoja Allah U ne a ratile, ba ke be ba sa loants’ana bo-bona; empa Allah U entse seo A se ratang"
        },
        {
            "chapter": 2,
            "verse": 254,
            "text": "Lona ba kholoang! Sebelisang matlotlo ao re le abetseng oona, hobane letsatsi le’a tla leo ka lona ho senang hoba le khoebisano, kapa setsoalle, kapa eona puello. Athe haele bo- tlhoka-tumelo Ruri bona ke baetsa-phoso"
        },
        {
            "chapter": 2,
            "verse": 255,
            "text": "Ha ho molimo ee mong kantle ho Allah, ea phelang, Rabosafeleng. Ha A ts’oaroe ke boroko e bile ha A robale. Tsohle tse leholimong le lefats’eng ke tsa Hae. Ke mang ea ka its’unya-ts’unyang ho bo-teng ba Hae haese feela eo A mo lumeletseng? O tseba tse kapel’a bona, le tse kamor’a bona, etsoe ba ke ke ba fihlela letho la tsebo ea Hae haese ka thato ea Hae. Terone ea Hae e kenyelelitse maholimo le lefats’e, ha A khathale ho li lebela. Ke eena ea phahameng ka ho fetisisa, ea moholo-holo"
        },
        {
            "chapter": 2,
            "verse": 256,
            "text": "Ha ho qobello tumelong. Ruri tsela ea ‘nete e its`ekile tseleng ea tahleho. Athe haele ba nyefolang melingoana ea bohata(taghut), bakholoa ho Allah; ba kakatletse ka tieo ho boits’oarello bo ke keng ba khaoha. E bile Allah U utloa tsohle, o tseba tsohle"
        },
        {
            "chapter": 2,
            "verse": 257,
            "text": "Allah ke mots’oalle(wali) ho ba kholoang. O ba nts`a lefifing, O ba tlisa leseling. Haele botlhoka-tumelo, bathusi ba bona ke melingoana ea bohata. E ba nts’itse leseling, ea ba isa lefifing. Ruri ke balekane ba mollo. Ba tla phela teng kahosafeleng"
        },
        {
            "chapter": 2,
            "verse": 258,
            "text": "Na u sa hopola ea kileng a phehisa Abrahama khang ka Mong`a hae, hobane Allah a ne a mo nehile matla a puso? Abrahama ha a re: “ke Mong`a ka ea fanang ka bophelo le lefu,” eo a re: “ke fana ka bophelo le lefu.” Abrahama a re: “Ruri ke Allah ea etsang hore letsatsi le chabe bochabela, ka hona etsa hore le chabe bophirima.” eaba eo ea nyefolang tumelo o ea tsieleha. Ruri Allah ha a tataise baetsa-phoso"
        },
        {
            "chapter": 2,
            "verse": 259,
            "text": "Papiso (monna) eo e reng ha a feta pela motse oo e seng e le lesupi, ebe o re: “e be Allah U tla tsosa motse oo neng kamor’a hobao fetohe lesupi?” eaba Allah U etsa hore a shoe lilemo tse lekholo, kamor’a moo a boela a mo tsosa. Eaba Allah U re: “u ne u shoele nako e kae?” Monna eo a re: “ke ne ke shoele letsatsi, kapa karolo ea letsatsi.” eaba Allah A re: “che, empa u ne u shoele lilemo tse lekholo. Joale sheba lijo le metsi a hau ha li bonts’e ho bola! U be u shebe pokola ea hau! re tla etsa sesupo ka uena ho batho, joale sheba masapo ana kamoo re’a kopanyang ka teng, re bile re’a apesa ka nama!” e itse hoba a hlakeloe ke sena, a re: “joale ke’a tseba hore Allah U matla a ho etsa tsohle.”"
        },
        {
            "chapter": 2,
            "verse": 260,
            "text": "Abrahama o ile a re: “Mong`a ka! A k’u mponts’e kamoo o nehang tse shoeleng bophelo,” Allah U re: “hleka ha u lumele na?” Abrahama a arabela ka hore: “ahe, ke botsa tjena e le hore ke tiee tumelong.” Mong`a hae a re: “ts’oara linonyana tse nne, u li thapise hore li u tloaele, e be u li khaola likoto; joale e be u beha sekotoana ka seng holim’a leralla, u li bitse, li tla tla ho uena ka lebelo. U tla tseba hore Allah U matla oohle, O Seli"
        },
        {
            "chapter": 2,
            "verse": 261,
            "text": "Papiso ea ba senyeheloang ke thepa ea bona tseleng ea Allah e ts’oana le ea lebele le behileng litsebe tse supileng, tsebe ka ‘ngoe e na le tlhaku tse lekholo. Allah U fana ka tlatsetso e menahaneng ho eo a mo ratang. Etsoe o hlokomela bohle, O tseba ntho tsohle"
        },
        {
            "chapter": 2,
            "verse": 262,
            "text": "Ba sebelisang leruo la bona tseleng ea Allah, kamor’a ho moo ba se salame, kapa ho hlabeha le hona ho latela linyehelo tsa bona; moputso oa bona o ho Mong`a bona, ba ke ke ba eba le letsoalo le eona mesarelo"
        },
        {
            "chapter": 2,
            "verse": 263,
            "text": "Mantsoe a mosa ts’oarelong a molemo ho feta linyehelo tse lateletsoeng ka tlhabeho. Ruri Allah ha a hloke letho, O mamello e fetisisang"
        },
        {
            "chapter": 2,
            "verse": 264,
            "text": "Oho lona ba kholoang! Se fetoleng linyehelo tsa lona lefeela ka ho li salama le hona ho hlabeha, joaloka ba senyeheloang ke matlotlo a bona hore feela ba bonoe ke batho, ba sa kholoeng ho Allah le ho letsatsi la bofelo. Papiso ea bona e ts’oana le ea lefika leo holim’a lona ho leng lerole la lefats’e; e be lipula li fihla li le hohola, li le sie le hloekile le tsotse. Ha ba na matla a ho etsa letho ka tseo ba li kotutseng. Allah ha a tataise batho ba sa kholoeng"
        },
        {
            "chapter": 2,
            "verse": 265,
            "text": "Papiso ea ba sebelisang matlotlo a bona moo ba habileng ho batla monyaka oa Allah, le hona ho matlafatsa meea ea bona e ts’oana le serapa se phahameng. E be lipula li ea senela, se hlahise litholoana tse menahaneng habeli. Haeba se sa neloe ke lipula, mongobo o se lekane. Ruri Allah U bona tsohle tseo le li etsang"
        },
        {
            "chapter": 2,
            "verse": 266,
            "text": "Na o teng har’a lona ea ratang hoba le serapa sa lifate tsa palema le merara, se linoka li phallang katlas’a sona, se nang le litholoana tsa mefuta sebakeng sa hae; e re ha botsofali bo mo fihlela, bana ba hae bathekesela e be serapa se haboloa ke lebatama la setsokotsane, se che lore. Ke kamoo Allah a hlakisang lits’enolo tsa hae ho lona, e le hore le inahane"
        },
        {
            "chapter": 2,
            "verse": 267,
            "text": "Oho lona ba kholoang! Sebelisang lintho tse molemo tseo le nang le tsona, le tseo le li lemang lefats’eng sebakeng sa lona, le se ke la etsa nyehelo ka tse mpe ka boikemisetso, empa ka bo-lona le ke keng la e amohela haese feela ka ho nyahama; le tsebe hore Allah ha a hloke letho, ke Mong`a lithoriso"
        },
        {
            "chapter": 2,
            "verse": 268,
            "text": "Haele Satane eena o le ts`osa ka bofutsana, u le laela boits’oarong bo bobe. Ha Allah a le ts’episa ts’oarelo ho tsoa ho eena le matlotlo. Ruri Allah U hlokomela bohle, u tseba ntho tsohle"
        },
        {
            "chapter": 2,
            "verse": 269,
            "text": "U fana ka bohlale ho eo a ikhethetseng eena, ea filoeng bohlale Ruri o amohetse molemo o khaphatsehang. Empa ha ho ea ka hopolang (Lengolo) haese batho ba nang le kutloisiso"
        },
        {
            "chapter": 2,
            "verse": 270,
            "text": "Linyehelo tsohle tseo le li nyehelang ho ajoa le likano tseo le li etsang, Ruri Allah U li tsebile. Haele baetsa-phoso Ruri ha ba na bathusi"
        },
        {
            "chapter": 2,
            "verse": 271,
            "text": "Ha le phatlalatsa linyehelo tsa lona, le teng ho lokile, empa haeba le li etsa pinyane e be le li neha bafutsana, seo se molemo ho lona; li tla hlakola liketso tsa lona tse mpe. Ruri Allah U tsebile hantle ka tseo le li etsang"
        },
        {
            "chapter": 2,
            "verse": 272,
            "text": "Ha se ts’ebetso ea hau hoba tataisa, empa ke Allah ea tataisang eo a ikhethetseng eena. Botle bohle boo le bo nyehelang bo molemong oa lona, haeba le nyehela moo le batlang boteng baAllah; botle bohle boo le bo nyehelang le tla bo buseletsoa ka botlalo, le ke ke la qhekelloa"
        },
        {
            "chapter": 2,
            "verse": 273,
            "text": "Linyehelo ke tsa ba hlokang ba bile ba haneloa ts’ebeletsong ea Allah ho tsamaea har’a naha ba tsomana le khoebo (kapa mosebetsi). Ea sa ba tsebeng a ka nahana hore ke likhorane ka lebaka la ho haneloa ho etsa letho, le tla ba tseba ka mats’oao a bonahalang: ha ba kope joalo-joalo. Botle bohle boo le bo nyehelang Ruri Allah U bo tseba hantle"
        },
        {
            "chapter": 2,
            "verse": 274,
            "text": "Haele ba etsang linyehelo bosiu le mots’eare lekunutung le ponts’eng, ka ‘nete moputso oa bona o ho Mong`a bona. Moo teng ba ke keng ba tleloa ke letsoalo kapa mesarelo"
        },
        {
            "chapter": 2,
            "verse": 275,
            "text": "Ba jang moputso oa bohanyapetsi ba ke ke ba atleha haese feela baatlehisoake Satane (liabolosi) a ithapalalitseng ka ts’ebelisano ‘moho. Ke hobane ba re: “khoebo e ts’oana le bohanyapetsi;” Allah U lumelletse khoebo, o hanetse bohanyapetsi. Haele ea amohetseng keletso e tsoang ho Mong`a hae, a ikhule ketsong e joana, a boloke litsoala tsa tse fetileng; nyeoe ea hae e ho Allah. Joaloka ka ea tla khutlela bohanyapetsing, – Ruri ke balekane ba mollo. Ba tla phela moo kahosafeleng"
        },
        {
            "chapter": 2,
            "verse": 276,
            "text": "Allah U tla ripitla bohanyapetsi, a eketse molemo oa linyehelo. Ha a rate baetsalibe le mahana-tumelo"
        },
        {
            "chapter": 2,
            "verse": 277,
            "text": "Ruri haele ba kholoang, ba etsa liketso tse lokileng, le hona ho tsitlallela thapelong, bafana ka linyehelo; moputso oa bona o ho Mong`a bona, ba ke ke ba fihleloa ke ts’abo kapa eona mesarelo"
        },
        {
            "chapter": 2,
            "verse": 278,
            "text": "Oho lona ba kholoang! Ts`abang Allah, le arohane le tse saletseng bohanyapetsing haeba ka ‘nete le hlile le ba kholoang"
        },
        {
            "chapter": 2,
            "verse": 279,
            "text": "Haeba le sa etse joalo, le hlokomele ntoa e khahlanong le lona etsoang ho Allah le moromuoa oa hae. Haeba le sokoloha le tla fumana matsete a lona kathoko ho bohanyapetsi. Ka hona se etseng bobe, le lona le ke ke la etsoa hampe"
        },
        {
            "chapter": 2,
            "verse": 280,
            "text": "Haeba hona le ea nang le mokitlane har’a lona, a le har’a mathata; mo feng nako e teletsana etla mo bebofaletsa ho lefa; ha le ka lesa mokitlane oo ka ho etsa nyehelo seo se tla be se le molemo ho lona hoja le ne le tseba"
        },
        {
            "chapter": 2,
            "verse": 281,
            "text": "Le be le ts`abo ea letsatsi leo ka lona le tla khutlisetsoa ho Allah. Meea eohle e tla lefshoa ka botlalo seo e se kotutseng, etsoe e ke ke ea qhekelloa"
        },
        {
            "chapter": 2,
            "verse": 282,
            "text": "Oho lona ba kholoang! Haeba le kena litumellanong tsa khoebisano ka mokitlane o behetsoeng nako, li etsetseng bopaki ka mongolo. Mongoli a li boloke lipakeng tsa lona ka bots’epehi. Ha ho mongoli ea tla hana ho ngola kamoo Allah a mo rutileng kateng, mo lumelleng a ngole, le eena Mong`a mokitlane a phete litaba tseo, a be a ts’abe Allah Mong`a hae, a se ke a bebola letho mokitlaneng. Haeba ea etsang mokitlane a fokolloa ke kutloisiso, a kula, kapa a hloleha ho pheta litaba tseo ka bo-eena, lumellang moemeli oa hae ho li pheta ka bots’epehi. Le be le lipaki tse peli tsa banna tse tsoang har’a lona. Ha banna ba babeli ba sa fumanehe, monna le basali ba ba beli, ka tumellano ea hore e be lipaki, mohlaope e mong oa basali ha a ka lebala e mong a mohopotse. Lipaki ha li’a ts’oanela ho hana ha li bitsetsoa bopaki. Le se ke la ts’oafa ho ngola litumellano tsa lona, ekaba tse nyane kapa tse kholo; empa li be ba beising ea lipallano tsa nako e behiloeng. Sena se molemo o fetisisang mahlong a Allah e bile e le bopaki bo hlokolosi, ke eona tsela e molemo ea ho qoba likhohlano lipakeng tsa lona; haese ha feela ebake khoebisa ho ea ka mehla har’a lona ho tsoa ho emong ho ea ho e mong. Ha ho le joalo ha ho molato ho lona haeba le sa e ngole. Empa le be le lipaki haeba le rekisetsa e mong thepa, hore ho se be le likhohlano tse ka etsoang ho mongoli kapa ho lipaki. Ebang ho ka ba joalo, Ruri e tla be e le sebe har’a lona. Ka hona ts’abang Allah. Etsoe Allah U ea le ruta. Allah U tseba ntho tsohle"
        },
        {
            "chapter": 2,
            "verse": 283,
            "text": "Haeba le le leetong, ho se moo le ka fumanang mongoli; nkang kano. Ha e mong oa lona a etsa peheletso ka emong, lumellang mots’epuoa ke hona ho fana ka seo a se ts’epetsoeng ho latela litumellano tse teng lipakeng tsa lona, a ts’abe Allah Mong`a hae. Le se pate bopaki, ea bo patang, Ruri pelo ea hae e silafetse. Allah U hlokolosi ho tseo le li etsang"
        },
        {
            "chapter": 2,
            "verse": 284,
            "text": "Ruri tsohle tse maholimong le lefats’eng ke tsa Allah; ha le utulla tse ka lipelong tsa lona kapa hona ho li pata, Allah U tla le bitsetsa boikarabellong ba tsona. O ts’oarela ea ikhethetseng eena, a ahlole ea ikhetseng eena. Ruri Allah U na le matla a ho etsa tsohle"
        },
        {
            "chapter": 2,
            "verse": 285,
            "text": "Moromuoa o kholoa ho seo a ileng a se senoleloa ke Mong`a hae, le lona ba kholoang le etse joalo. Mong le mong ea lumelang ho Allah, ho manyeloi, ho mangolo a hae, le ho Baromuoa ba Hae – ba bile ba re: “re’a utloa, re’a ananela. Mong`a rona! Ts`ollela ts’oarelo ea hau ho rona. Ruri ho uena ke pheletso ea maeto.”"
        },
        {
            "chapter": 2,
            "verse": 286,
            "text": "Allah ha a jarise moea ho feta matla a oona. O fumana molemo oa kotulo ea seo a se jetseng, o fumana kotlo ea sebe seo a se jetseng. Mong`a rona! Se re ahlole ka tebalo, kapa ho oela phosong! Mong`a rona! Se re jarise moroalo o U kileng oa U jarisa ba bileng teng pele ho rona! Mong`a rona! U se ke oa re jarisa moroalo o tla re sita! U re ts’oarele, U be U hlakole libe tsa rona, le hona ho ba mohau ho rona, uena mots’ireletsi oa rona, a k’u re fe tlholo holim’a batho ba hlokang tumelo (botlhoka-tumelo).” Ka lebitso la Allah, Ea Lerekohali, ea tletseng mohau"
        },
        {
            "chapter": 3,
            "verse": 1,
            "text": "Alif. Lam. Mim"
        },
        {
            "chapter": 3,
            "verse": 2,
            "text": "Allah ha ho `Mopi kantle ho eena, ea phelang, Rabosafeleng"
        },
        {
            "chapter": 3,
            "verse": 3,
            "text": "Ke eena ea u senoletseng Lengolo le halalelang ka ‘nete, le tiisa tse senotsoeng pele ho lona, joaloka ha a ile a senola torah (molao oa Moshe) le injeel (molaetsa oa Jesu)"
        },
        {
            "chapter": 3,
            "verse": 4,
            "text": "Sethathong, e le tataiso ho batho; a senola ts’iea ea botle le bobe(qur`aan). Bonang! Haele bas a kholoeng lits’enolo tsa Allah, kotlo ea bona ke e boima. Ruri Allah U matla oohle, O na le Matla a ho phetetsa bobe"
        },
        {
            "chapter": 3,
            "verse": 5,
            "text": "Ruri! Ho Allah ha ho letho le patehileng lefats’eng kapa leholimong"
        },
        {
            "chapter": 3,
            "verse": 6,
            "text": "Ke Eena ea le nehileng libopeho le sa le ka lipopelong kamoo a khahloang ka teng. Ruri ha ho `Mopi e mong kantle ho eena, ea matla oohle, ea Seli"
        },
        {
            "chapter": 3,
            "verse": 7,
            "text": "Ke Eena ea U senoletseng Lengolo le halalelang (muhammad), ka har’a lona ho nang le lits’enolo tse hlakileng,, – ke metheo ea Buka, – le melao le ka moo lintho li tsamaisoang ka teng le melaoana ea kahlolo. Bao lipelong tsa bona ho leng tahleho, ba latela hoo e leng likhakanyo hore ba tle ba simolle lipherekano ka ho rata ho li hlalosa. Ha ho ea tsebang litlhaloso tsa tsona haese Allah. Ba nang le tsebo ba re: “Re kholoa Lengolong, hobane kaofela ha e lona le tsoa ho Mong`a rona;” empa ke ba nang le kutloisiso feela ba ka le utloang"
        },
        {
            "chapter": 3,
            "verse": 8,
            "text": "Mong`a rona! “Se lumelle lipelo tsa rona ho kheloha, ka mor’a hoba U re tataise, U be U re sitse ka mohau o tsoang ho bo teng ba Hau. Hobane ke Uena, Uena A inots`i ea fanang.”"
        },
        {
            "chapter": 3,
            "verse": 9,
            "text": "Mong`a rona! Ruri, ke Uena ea tla bokella batho ‘moho mohla letsatsi leo ho seng khoao ka lona. Ruri Allah ha A robe ts’episo ea hae.”"
        },
        {
            "chapter": 3,
            "verse": 10,
            "text": "Ruri bahloka-tumelo bona, – maruo kapa tsoala ea bona li ke ke tsa ba thusetsa khahlanong le Allah, bona e tla ba libeso tsa mollo"
        },
        {
            "chapter": 3,
            "verse": 11,
            "text": "Joalo ka batho ba Faro le baholo-holo ba bona, ba latotseng lits’enolo tsa rona; ka hona Allah U ile a ba ahlolela libe tsa bona. Kotlo ea Allah e boima"
        },
        {
            "chapter": 3,
            "verse": 12,
            "text": "Bolella batlhoka-tumelo hore: “Ruri le tla fengoa le be le khanneloe liheleng, sebaka se sebe ho ka phomola ho sona"
        },
        {
            "chapter": 3,
            "verse": 13,
            "text": "Ho se ho kile haeba le sesupo ho lona, nakong eo mabotho a mabeli a neng a thulane ntoeng (badr): lebotho le leng le ne le loanela tsela ea Allah, ha le leng le ne le nyefola tumelo, bana ke ba boneng ka a bona mahlo palo e menang ea bona ha beli. Ke kamoo Allah a fanang ka matla le thuso ea hae ho eo a ikhethetseng eena. Ruri ho sena ke thuto ho ba nang le mahlo"
        },
        {
            "chapter": 3,
            "verse": 14,
            "text": "Se ntlafalitsoeng sebakeng sa botho ke lerato la menyaka e tsoang basaling le ho bana, le liqubu tsa Khauta le Selifera, lipere tse ts’oaileong, le makhomo, le naha. Hoo ke monakalali oa bophelo ba lefats’e. Ho Allah ke lehae le chatsi ka ho fetisisa"
        },
        {
            "chapter": 3,
            "verse": 15,
            "text": "E re: “Ana nka le tsebisa tse ling tse molemo ho feta tseo? Haele ba sesefang bobe, ho Mong`a bona ho teng lirapa tseo linoka li phallang katlas’a tsona, ho bile ho teng ba lekane ba hloekileng, le monyaka o tsoang ho Allah. ‘Allah U bona makhabunyane a hae hantle"
        },
        {
            "chapter": 3,
            "verse": 16,
            "text": "Haele ba reng: Mong`a rona! Ruri re’a lumela. Ka hona re ts’oarele libe tsa rona, u be u re pholose kahlolong ea mollo"
        },
        {
            "chapter": 3,
            "verse": 17,
            "text": "Ke ba tsitlallelang, le ba ts’epahalang, le baikokobetsi, ba bile ba senyeheloa ntle ho bokhonatha, le hona ho rapella ts’oarelo lihoreng tsa bosiu.”"
        },
        {
            "chapter": 3,
            "verse": 18,
            "text": "Allah ka bo-eena ke paki hore ha ho `Mopi e mong kantle ho eena. Manyeloi le banna ba thuto le bona ke lipaki. O babaletse tlholeho ea hae ka toka, ha ho `Mopi e mong ntle le eena, ea matla Oohle, Ea Seli"
        },
        {
            "chapter": 3,
            "verse": 19,
            "text": "Kannete! Tumelo e ho Allah ke boinehelo thatong le tataisong ea Hae (Islam). Le batho ba ileng ba amohela Lengolo la mathomo ba ile ba fapana feela ka mor’a hoba tsebo e honyelle ho bona, ka ho honohelana bo-bona. Haele ba sa kholoeng lits’enolo tsa Allah ba tla fumana hore, Ruri Allah U akofela boikarabellong"
        },
        {
            "chapter": 3,
            "verse": 20,
            "text": "Ha ba u phehisa khang, u re: “ke inehehetse ka botho bohle ba ka ho Allah, le bohle ba ntatelang.” u be u re ho ba amohetseng Lengolo le ho ba sa rutehang: “ana le lona le ea inehela?” ha ba inehela, Ruri ba tataisong e nepahetseng; empa ha ba koeneha, uena mosebetsi oa hau ke ho hasa molaetsa feela ho bona. Allah U bona makhabunyane a hae hantle"
        },
        {
            "chapter": 3,
            "verse": 21,
            "text": "Haele ba sa kholoeng lits’enolo tsa Allah, ba bile ba bolaea Baporofeta ka soto, le hona ho bolaea ba rutang toka har’a batho: ba tsebise ka kotlo e mahlonoko"
        },
        {
            "chapter": 3,
            "verse": 22,
            "text": "Ke bao mesebetsi ea bona e nyopileng lefats’eng lena le ho le- tlang; e bile ba ke ke ba eba le bathusi"
        },
        {
            "chapter": 3,
            "verse": 23,
            "text": "Na ha u e s’o bone kamoo ba amohetseng Lengolo ha ba memeloa Lengolong la Allah khaolong ea likhang tsa bona, e le hore le tle le ahlole lipakeng tsa bona; e be lequloana le leng la bona le ea e furalla ka khanyetso"
        },
        {
            "chapter": 3,
            "verse": 24,
            "text": "Sena ke hoba ba re: “ke ka matsatsi a seng makae feela mollo o tlang hore ama. Seo ba ‘nileng ba se qapa se bathetsitse ho latela tumelo ea bona"
        },
        {
            "chapter": 3,
            "verse": 25,
            "text": "Ho tla ba joang ho bona ha re se re ba bokella ‘moho mohla letsatsi leo ho seng khoao ea ho fihla, moea ka mong o tla lefshoa ka botlalo seo o se kotutseng, etsoe e ke ke ea qhekelloa"
        },
        {
            "chapter": 3,
            "verse": 26,
            "text": "E re: “Oho Allah! Mong`a puso! Ke Uena ea fanang ka puso ho eo U ikhethetseng eena, ke Uena ea amohang puso eo U ikhethetseng eena. Etsoe ke uena ea phahamisang eo U ikhethetseng eena, e bile ke Uena ea theolang eo U ikhethetseng eena. Ka har’a liatla tsa Hau ke botle. Ruri, U Moetsi oa tsohle"
        },
        {
            "chapter": 3,
            "verse": 27,
            "text": "Ke Uena ea etsang hore bosiu bo sehe mots’eare tsebe, U boele U etse hore mots’eare o sehe bosiu tsebe. Ke Uena ea nts’ang tse phelang ho tse shoeleng, U be U nts’e tse shoeleng ho tse phelang. Ke Uena ea fanang ka phepo ho eo U ikhethetseng eena kantle ho tekanyo"
        },
        {
            "chapter": 3,
            "verse": 28,
            "text": "Se lumelle ba kholoang ho khetha bahloka-tumelo hoba metsoalle ea bona ho e na le ba kholoang. Ho ba ka etsang joalo, Ruri ha bana kamano le Allah haeba le its’ireletsa khahlanong le bona, kapa le ba kuka joalo ka bats’ireletsi. Ruri, Allah u le hlokomelisitse hore le hopole Eena feela. Etsoe ho Allah ke pheletsong ea maeto"
        },
        {
            "chapter": 3,
            "verse": 29,
            "text": "E re: “Ebang le pata tse ka lifubeng tsa lona kapa le li bolela, Ruri Allah u ea li tseba. Etsoe u tseba tse maholimong le tse lefats’eng, Allah U na le matla A ho etsa tsohle"
        },
        {
            "chapter": 3,
            "verse": 30,
            "text": "Mohla letsatsi leo moea ka mong o tla tjamelana le tsohle tse ntle tseo o li entseng le tsohle tse mpe tsa oona, moea ka mong o tla lakatsa e ka ho ka be ho e na le sebaka se seholo lipakeng tsa oona le bobe ba oona. Ruri, Allah u le hlokomelisitse hore le mo hopole. Allah U mosa o khaphatsehang ho makhabunyane a Hae.”"
        },
        {
            "chapter": 3,
            "verse": 31,
            "text": "E re ho batho: “Haeba le rata Allah, ntateleng; Allah U tla le rata A be A le ts’oarele libe tsa lona. Allah U ts’oarela-khafetsa, Mohau oa Hae o ea khaphatseha"
        },
        {
            "chapter": 3,
            "verse": 32,
            "text": "E re: “Lumelang Allah le Moromuoa oa Hae.” empa ha ba koeneha, Allah ha A rate botlhoka-tumelo.”"
        },
        {
            "chapter": 3,
            "verse": 33,
            "text": "Allah U khethile Adama le Nooe, le lelapa la Abrahama, le lelapa la Imran holim’a libopuoa tsohle"
        },
        {
            "chapter": 3,
            "verse": 34,
            "text": "Le litloholo ka tlhatlhamano ea tsona. Allah U bona tsohle, U utloa tsohle"
        },
        {
            "chapter": 3,
            "verse": 35,
            "text": "Nakong eo mosali oa Imran a neng a re: “Mong`a ka! Ke ikanne ho uena ka se ka popelong ea ka hoba nyehelo. Ka hona e amohele ho tsoa ho ‘na. Ruri ke uena ea inots`i, ea utloang tsohle, le ho tseba tsohle!”"
        },
        {
            "chapter": 3,
            "verse": 36,
            "text": "Hoba a belehe a re: “Mong`a ka! Bona! Ke belehile ngoana ea mots’eali – Allah U ne a tseba hantle seo a se belehileng – e motona ha e ke e mots’eali; bona! Ke mo rehile Maria, ke mo kopela ts’ireletso ea Hau le tsoala ea hae khahlanong le Satane ea khesehang"
        },
        {
            "chapter": 3,
            "verse": 37,
            "text": "Mong`a hae A mo amohela ka kamohelo e mofuthu, A mo tiisetsa kholo e ntle; a etsa Zakaria mohlokomeli oa hae. Ka linako tsohle Zakaria ha a kena ka phaposing ea hae (ea maria), o ne a fumana a e na le lijo. E be o re: “oho Maria! Lijo tsena li tsoa kae?” Maria a arabela ka hore: “Li tsoa ho Allah. Ruri Allah U fana kantle le tekanyo ho eo A mo ratang.”"
        },
        {
            "chapter": 3,
            "verse": 38,
            "text": "Nakong eo Zakaria a rapela Mong`a hae, a re: “Mong`a ka! A k’u mphe tsoala tsoala hotsoa ho Uena e hloekileng. Ke Uena ea utloang lithapelo tsohle.”"
        },
        {
            "chapter": 3,
            "verse": 39,
            "text": "A sa eme joalo a ntse a rapela phaposing ea hae, manyeloi a re ho eena: “Allah u fana ka litaba tse molemo ho uena ka mora eo lebitso la Hae e tla ba Johanne (yahya), ea tlile tla tihisa lentsoe le tsoang ho Allah, o tla hlompheha, a be a hloeke, le hona hoba moporofeta oa ba lokileng.”"
        },
        {
            "chapter": 3,
            "verse": 40,
            "text": "Zakaria a re: “Mong`a ka! Ke tla bale mora joang haele moo nako e se e mphetile tje le mosali oa ka e le nyopa?” lenyeloi la araba jooana: “ho tla ba joalo. Ruri Allah U etsa seo A se ratang.”"
        },
        {
            "chapter": 3,
            "verse": 41,
            "text": "Zakaria a re: “Mong`a ka! A k’u mphe sesupo.” Eaba lenyeloi le re: “sesupo sa hau e tla ba hore u se ke oa bua le batho ka matsatsi a mararo haese feela ka mats’oao. U be u hopole Mong`a hau haholo, u mo rorise thapama le hoseng.”"
        },
        {
            "chapter": 3,
            "verse": 42,
            "text": "Manyeloi a re: “Oho Maria! Ruri, Allah U u khethile, a ba a u hloekisa; U u khethile holim’a basali bohlebahlotsoeng"
        },
        {
            "chapter": 3,
            "verse": 43,
            "text": "Oho maria! Mamela Mong`a hau, u be u ithapalatse kapel’a hae, le hona ho inama le bohle ba inamang thapelong.”"
        },
        {
            "chapter": 3,
            "verse": 44,
            "text": "Tsena ke karolo ea litaba tse patehileng. Re u senolela tsona. Ha u ea ka oa eba teng ha ba akha lotho ea ho ka tseba hore na ke ofe eo e tla ba mohlokomeli oa maria, kapa hona hoba teng har’a bona nakong eo ba neng ba qaketsana"
        },
        {
            "chapter": 3,
            "verse": 45,
            "text": "Manyeloi ha a ne a re: “Oho Maria! Ruri! Allah U u neha litaba tse molemo tsa lentsoe la Hae, lebitso la hae e tla ba Jesu Keresete, mora oa Maria; e tla ba mohlala oa botle lefats’eng le ho bo-tlang, o tla ba har’a ba haufi le Allah"
        },
        {
            "chapter": 3,
            "verse": 46,
            "text": "“U tla buoa le batho ho tloha boseeng le bonneng ba hae, e bile u har’a ba lokileng.”"
        },
        {
            "chapter": 3,
            "verse": 47,
            "text": "Maria a re: “Mong`a ka! Ke tla ba le mora joang ho e s’o be le monna ea nkamang?” lenyeloi la re: “ho tlabajoalo. Ruri Allah U hlola seo a se ratang. Ha a hlola letho, o re feela ho lona “eba!” le be teng.”"
        },
        {
            "chapter": 3,
            "verse": 48,
            "text": "Etsoe u tla mo ruta Lengolo le bohlale, le eona Torah (molao oa Moshe) ‘moho le Injeel(Gospel)"
        },
        {
            "chapter": 3,
            "verse": 49,
            "text": "A mo etse moromuoa ho bana ba Israele, ka molaetsa oona: “Ruri ke tlile ho lona ka sesupo se tsoang ho Mong`a lona. Ke tla le bopela sets’oants’o sa nonyana, e be ke se bolulela moea, e fele e be nonyana ka thato ea Allah. Ke folisa ba hlahileng ba foufetse, le balepera, le hona ho tsosa ba shoeleng ka thato ea Allah. Etsoe ke tla le bolella tseo le li jeleng le tseo le li bolokileng malapeng a lona.” Ruri ho sena ke sesupo ho lona haeba le lumela"
        },
        {
            "chapter": 3,
            "verse": 50,
            "text": "E bile ke tlile tla tihisa tse bileng teng pele ho ‘na tsa torah, le hona ho lumella ka molao tseo le neng le li haneloa pele. Ke tlile ho lona ka sesupo se tsoang ho Mong`a lona. Ka hoo ts`abang Allah le be le ‘mamele"
        },
        {
            "chapter": 3,
            "verse": 51,
            "text": "Ruri Allah ke Mong`a ka, e bile ke Mong`a lona; kahoo mo khumameleng. Ena ke eona tsela e otlolohileng.”"
        },
        {
            "chapter": 3,
            "verse": 52,
            "text": "Jesu ha a hlokomela ho se kholoe ha bona, a re: “ke bo- mang bao e tla ba bathusi ba ka ts’ebeletsong ea Allah?” eaba barutuoa ba re: “re tla ba bathusi ba Allah. Re lumela ho Allah, u be u be le bopaki ba hore re inehetse ho eena"
        },
        {
            "chapter": 3,
            "verse": 53,
            "text": "Mong`a rona! Re lumela ho seo u se senotseng, e bile re latela Moromuoa eo U mo romeletseng. Ka hona re ngole har’a ba jereng bopaki ba ‘nete.”"
        },
        {
            "chapter": 3,
            "verse": 54,
            "text": "Ba ithera, ‘Allah le Eena U ile A ithera khahlanong le bona: Moreri ea phahametseng bohle ke Allah"
        },
        {
            "chapter": 3,
            "verse": 55,
            "text": "Hopola nakong eo Allah a neng a re: “Oho jesu! Ke tla U nka ke u nyollele ho ‘Na, Ke hlakole ho uena liketseletso tsa bahana-tumelo; Ke tla matlafatsa ba o latelang ka ho phahamela bahana-tumelo ho fihlela mohla letsatsi la tsoho. Ruri poelo ea lona bohle e ho ‘na, ke tla ahlola lipakeng tsa lona ho seo se bakileng likhang"
        },
        {
            "chapter": 3,
            "verse": 56,
            "text": "Haele botlhoka-tumelo bona ke tla ba otla ka kotlo e boima lefats’eng lena le ho bo-tlang; ebile ba ke ke ba eba le bathusi.”"
        },
        {
            "chapter": 3,
            "verse": 57,
            "text": "Haele ba kholoang bona ba bile ba etsa mesebetsi e hloekileng, Ruri Allah U tla lefa meputso ea bona ka botlalo. Allah ha a rate baetsa-liphoso"
        },
        {
            "chapter": 3,
            "verse": 58,
            "text": "Ruri sena seo re le phetelang sona ke ts’enolo le temoso e chorileng"
        },
        {
            "chapter": 3,
            "verse": 59,
            "text": "Ruri! Papiso ea Jesu kapel’a Allah e ts’oana le’a Adama. O ‘mopile ka lerole, eaba O re ho eena “eba!” eaba o ba teng"
        },
        {
            "chapter": 3,
            "verse": 60,
            "text": "Ena ke ‘nete e tsoang ho Mong`a hau, ka hona u se ke oa ba e mong oa ba belaelang"
        },
        {
            "chapter": 3,
            "verse": 61,
            "text": "Haeba ho ka ba le ba u phehisang khang ka eena, ka mor’a hoba tsebo e honyelle ho uena, u re ho bona: “tlohong! Re tla bokella bara ba rona le ba lona, le basali ba rona le basali ba lona ‘moho, e be rona le lona; e be re rapela Mong`a rona ‘moho ka boikokobetso le ka tieo re kope thohako ea Allah holim’a ba leshano.”"
        },
        {
            "chapter": 3,
            "verse": 62,
            "text": "Ruri! Sena ke liketsahalo tsa lipale tsa ‘nete. Ha ho `Mopi e mong kantle ho Allah, Ruri Allah U matla Oohle, O Seli"
        },
        {
            "chapter": 3,
            "verse": 63,
            "text": "Empa ha ba koeneha, Allah U hlokolosi ka ba bakang lipherekano"
        },
        {
            "chapter": 3,
            "verse": 64,
            "text": "E re: “Oho batho ba Lengolo! Ha re fihleleng litumellano lipakeng tsa rona le lona: tsa hore ha ho ea lokeloang ho khumameloa haese Allah, le hore re ke ke ra mo kopanya le batlatsetsi, ha ho ba tla inkela melingoana ea bohata khahlanong le Allah. Ha ba koeneha, e re: “ebang le bopaki ba hore re ba inehetseng ho eena (Mamuslim).”"
        },
        {
            "chapter": 3,
            "verse": 65,
            "text": "Oho batho ba Lengolo! Hobaneng ha le pheha khang ka Abrahama, empa Torah le Evangeli li sa ka tsa senoloa ho fihlela ka mor’a hae? A le na le kelello na"
        },
        {
            "chapter": 3,
            "verse": 66,
            "text": "Ruri! Le ba phehang likhang le ka litaba tseo le nang le tsebonyana e fokolang ka tsona: le ka pheha khang joang ka litaba tseo le se nang tsebo ka tsona? Ke Allah ea tsebang. Haele lona ha le na tsebo"
        },
        {
            "chapter": 3,
            "verse": 67,
            "text": "Abrahama e ne e se Mo-Juda, kapa Mo-Keresete; o ne a tihile tumelong a bile a inehetse ho Allah, o ne a sa bapise melingoana le Allah"
        },
        {
            "chapter": 3,
            "verse": 68,
            "text": "Ruri! Har’a batho, banang le tokelo e tletseng ea ho ka ipitsa ka Abrahama ke ba ileng ba mo latela, joaloka Moporofeta enoa le ba kholoang ‘moho le eena; Allah ke mots’oalle mosireletsi ho ba kholoang"
        },
        {
            "chapter": 3,
            "verse": 69,
            "text": "Lequloana la batho ba Lengolo le lakatsa ho le khelosa; empa ha ho eo ba mo khelosang haese ho ikhelosa bo-bona le hoja ba sa elelloe"
        },
        {
            "chapter": 3,
            "verse": 70,
            "text": "Oho batho ba Lengolo! Hobaneng ha le sa kholoe ho lits’enolo tsa Allah, empa e le lona ka bo-lona lipaki ‘neteng ea tsona"
        },
        {
            "chapter": 3,
            "verse": 71,
            "text": "Oho batho ba Lengolo! Hobaneng ha le tsoaka ‘nete ka bohata, ka tsebo e tletseng le pata ‘nete"
        },
        {
            "chapter": 3,
            "verse": 72,
            "text": "Karolo ea batho ba Lengolo e re: “kholoang ho se senoletsoeng ba kholoang ka meso, empa ha letsatsi le ea malikelong le se koenehele, le bona ba ka ts’oha ba se koenehela"
        },
        {
            "chapter": 3,
            "verse": 73,
            "text": "Le se kholoe ope oa bona haese feela ea khemang ‘moho le lona tumelong. E re: “Ruri! Tataiso ea ‘nete ke tataiso ea Allah.” u se be le letsoalo la hore mohlomong e mong o kile a nehoa ts’enolo e ts’oanang le ea hau, kapa ba ka ts’oha ba u phehisa khang ponts’eng ea Mong`a bona. Muhammad e re: “matlotlo oohle a matsohong A Allah. U sitsa eo A ikhethetseng eena ka oona. Ruri Allah u hlokomela bohle, U tseba lintho tsohle"
        },
        {
            "chapter": 3,
            "verse": 74,
            "text": "E bile u khethela mohau oa Hae eo A ikhethetseng Eena. Ruri Allah ke Rabosafeleng.”"
        },
        {
            "chapter": 3,
            "verse": 75,
            "text": "Har’a batho ba Lengolo ho teng eo e ka reng haeba o mo ts’epa oa mo kalima moqeqekohali oa letlotlo, a boele a le khutlisetse ho uena. Ho teng hape har’a bona eo e ka reng ha u mo kalimme sekoto sa khauta, e be ha a se khutlise kantle le hore o mo salame ho se khutlisa. Sena ke hobane ba re: “ha re na mosebetsi le bahedene.” ba ipuela leshano khahlanong le Allah ka tsebo e tletseng"
        },
        {
            "chapter": 3,
            "verse": 76,
            "text": "Mokhethoa oa Allah ke eo ea phethahatsang boitlamo ba hae le hona ho sesefa bobe; hobane Ruri Allah U rata ba sesefang bobe"
        },
        {
            "chapter": 3,
            "verse": 77,
            "text": "Ruri! Haele ba ithekelang kuno ka theko ea selekane sa Allah le ka boikano ba bona, ha ba na kabelo ho bo-tlang. Allah a ke ke a buoa le bona le hona ho ba sheba mohla letsatsi la tsoho, kapa hona ho ba hloekisa. Timelo e mahlonoko ke ea bona"
        },
        {
            "chapter": 3,
            "verse": 78,
            "text": "Ho teng har’a bona lequloana le sothang Lengolo ka maleme a bona (ha ba bala), le ka nahana hore seo ba se bolelang se tsoa Lengolong, athe ha se tsoe Lengolong. E bile ba re: “se tsoa ho Allah, empa se sa tsoe ho Allah; ba buoa leshano ka Allah, ba tsebisisa hantle.”"
        },
        {
            "chapter": 3,
            "verse": 79,
            "text": "Ha ho bonolo ho motho eo Allah a mo nehileng Lengolo le kutloisiso, le Boporofeta hore e be ka mor’a mona a ka re ho batho: “ebang basebeletsi ba ka ho e na le Allah;” empa o ile a re: “ebang bahlanka ba ts’epahalang ba Allah ka lithuto tse tsepameng tsa Lengolo, lona le tsepame ka ho ithuta lona"
        },
        {
            "chapter": 3,
            "verse": 80,
            "text": "Ha a ka ke a le laela hore le nke manyeloi le baporofeta e le melingoana. Na a ka le laela hore le nyefole tumelo ka mor’a hoba le inehele ho Allah"
        },
        {
            "chapter": 3,
            "verse": 81,
            "text": "Nakong eo Allah A neng A thea selekane sa Hae le Baporofeta, O ile A re: “kakatlelang ka tieo ho seo ke le nehileng sona sa Lengolo le halalelang le tsebo. Kamorao ho mona ho lona ho tla tla Moromuoa, ea tlile tla tiisa se teng ho lona. Le tla lumela ho eena le be le mo thuse.” eaba o re: “na le’a lumela, le hona ho jara moroalo oa Ka oo Ke le belesang oona tabeng ee?” Ba ile ba arabela ka hore: “Re ea lumela.” A re: “Jarang bopaki ke hona, ‘Na ke tla ba paki le lona"
        },
        {
            "chapter": 3,
            "verse": 82,
            "text": "Haeba ka morao ho sena ho ka ba le ba koenehang: e tla be e le bakoenehi.”"
        },
        {
            "chapter": 3,
            "verse": 83,
            "text": "Ba batla ho hong hosele ho kathoko le tumelo ea Allah, empa lihloliloeng tsohle tse maholimong le lefats’eng li mo inamela li rata kapa li sa rate. Etsoe poelo ea tsona e le ho Allah"
        },
        {
            "chapter": 3,
            "verse": 84,
            "text": "E re: “Re kholoa ho Allah le ho tseo re ileng ra li senoleloa, le ho tseo tse ileng tsa senoleloa Abrahama, Ishmaele, Isaaka, Jakobo le Meloko, le mangolong a filoeng Moshe, Jesu le Baporofeta ho tsoa ho Mong`a bona. Ha re khetholle e mong hoba bang, re inehetse ho eena.”"
        },
        {
            "chapter": 3,
            "verse": 85,
            "text": "Haeba ho le teng ea batlang tumelo e ‘ngoe kathoko ho boithapalatso thatong ea Allah Ruri e ke ke ea amoheloa, ho bo-tlang o tla ba har’a ba tahlehong"
        },
        {
            "chapter": 3,
            "verse": 86,
            "text": "Allah a ka tataisa batho ba koenehetseng tumelo joang ka mor’a hoba ba e amohele, e bile ba jere bopaki ba hore Moromuoa o ne a le ‘neteng, le ka morao hoba lits’upiso tse hlakileng tsa matla a puso ea Allah li finyelle ho bona? Ruri Allah ha a tataise batho ba hlokang toka"
        },
        {
            "chapter": 3,
            "verse": 87,
            "text": "Ba joalo moputso oa bona ke hore thohako ea Allah e theohele holim’a bona, le ea manyeloi le’a batho bohle"
        },
        {
            "chapter": 3,
            "verse": 88,
            "text": "Ruri ba tla phela thohakong. Kotlo ea bona e ke ke ea bebofatso, kapa hona ho chechisetsoa morao"
        },
        {
            "chapter": 3,
            "verse": 89,
            "text": "Kantle le haeba ka mor’a mona ba ka sokoloha, le hona ho etsa tse lokileng. Ruri Allah U tletse ts’oarelo, e bile mohau oa hae o ea khaphatseha"
        },
        {
            "chapter": 3,
            "verse": 90,
            "text": "Haele ba koenehelang tumelo ka mora hore ba lumele, ba be ba tsoele pele ho khesa tumelo: pako ea bona e ke ke ea amoheloa. Ke ba khelohileng"
        },
        {
            "chapter": 3,
            "verse": 91,
            "text": "Ruri ba koenehetseng tumelo, ba shoa e ntse e le bakoenehi, ho bona ho ke ke hoa amoheloa le ha e le khauta e tletseng lefats’eng loohle, le haeba ba ka e lefa e le tjotjo sebakeng sa meea ea bona. Kotlo ea bona e tla ba e mahlonoko, ba ke ke ba e ba le bathusi"
        },
        {
            "chapter": 3,
            "verse": 92,
            "text": "Ha ho kamoo le ka fumanang mohau ho fihlela le nyehela ka seo le se ratang. Lintho tsohle tseo le li nyehelang, Ruri Allah U hlokoloi ho tsona"
        }
    ]
}