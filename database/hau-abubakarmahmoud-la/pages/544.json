{
    "pages": [
        {
            "chapter": 58,
            "verse": 12,
            "text": "Ya ku waɗanda suka yi imani! Idan za ku ganawa da Manzon Allah, to, ku gabatar da 'yar sadaka a gabanin ganawarku, wannan ne mafi alheri a gare ku, kuma mafi tsarki. Sai idan ba ku sami (abin sadakar ba), to, lalle, Allah, Mai gafara ne, Mai jin ƙai"
        },
        {
            "chapter": 58,
            "verse": 13,
            "text": "Ashe, kun ji tsoron ku gabatar da sadakoki a gabanin ganawarku? To, idan ba ku aikata ba, kuma Allah Ya komo da ku zuwa ga sauƙi, sai ku tsai da salla, kuma ku bayar da zakka, kuma ku yi ɗa'a ga Allah da ManzonSa. Kuma Allah ne Mai ƙididdigewa ga abin da kuke aikatawa"
        },
        {
            "chapter": 58,
            "verse": 14,
            "text": "Ashe, baka ga waɗanda suka jiɓinci waɗansu mutane da Allah Ya yi hushi a kansu ba, ba su cikinku, kuma ba su a cikinsu kuma suna rantsuwa a kan ƙarya, alhali kuwa suna sane"
        },
        {
            "chapter": 58,
            "verse": 15,
            "text": "Allah Ya yi musu tattalin azaba mai tsanani. Lalle su abin da suka kasance suna aikatawa ya munana"
        },
        {
            "chapter": 58,
            "verse": 16,
            "text": "Sun riƙi rantsuwowinsu garkuwa, saboda haka suka kange (muminai) daga jihadin ɗaukaka tafarkin Allah. To, suna da azaba mai wulakantawa"
        },
        {
            "chapter": 58,
            "verse": 17,
            "text": "Dukiyoyinsu ba su wadatar musu kome ba daga Allah, haka kuma ɗiyansu. Waɗannan 'yan wuta ne. Su, masu dawwama ne a cikinta"
        },
        {
            "chapter": 58,
            "verse": 18,
            "text": "Ranar da Allah ke tayar da su gaba ɗaya, sai su yi Masa rantsuwa kamar yadda suke yi muku rantsuwa (a nan duniya) kuma suna zaton cewa su a kan wani abu suke! To, lalle su, su ne maƙaryata"
        },
        {
            "chapter": 58,
            "verse": 19,
            "text": "Shaiɗan ya rinjaya a kansu, sai ya mantar da su ambaton Allah, waɗannan ƙungiyar Shaiɗan ne. To, lalle ƙungiyar Shaiɗan, su ne masu hasara"
        },
        {
            "chapter": 58,
            "verse": 20,
            "text": "Lalle, waɗanda ke saɓa wa Allah da ManzonSa waɗannan suna a cikin (mutane) mafi ƙasƙanci"
        },
        {
            "chapter": 58,
            "verse": 21,
            "text": "Allah Ya rubuta cewa,\" Lalle zan rinjaya, Ni da ManzanniNa.\" Lalle Allah Mai ƙarfi ne, Mabuwayi"
        }
    ]
}