{
    "chapter": [
        {
            "chapter": 54,
            "verse": 1,
            "text": "Ka toe that watee teuka kiamat Buleun di langet taeu ka beukah"
        },
        {
            "chapter": 54,
            "verse": 2,
            "text": "Teuma di jih dum ‘oh jieu ayat Jipaleng ligat sira jipeugah Nyan keubit sihe teuka lom laju"
        },
        {
            "chapter": 54,
            "verse": 3,
            "text": "Jikkheun paleusu kon nibak Allah Peuturot napsu di jih dum meuhat Teuma ka teutap putosan Allah Bandum ka teutap putosan Tuhan"
        },
        {
            "chapter": 54,
            "verse": 4,
            "text": "Ubak awaknyan ka lheuh geupeugah Haba peutakot soe nyang buet dacha"
        },
        {
            "chapter": 54,
            "verse": 5,
            "text": "Hikeumat raya peunteng that leupah Teuma peuingat hana meuguna"
        },
        {
            "chapter": 54,
            "verse": 6,
            "text": "Bah meunan teuma di jih lam salah Uroe nyan teuka ureueng jak meuhoi Bandum geumeuhoi jak keunoe bagah Haro-hara that jinoe ka teuka"
        },
        {
            "chapter": 54,
            "verse": 7,
            "text": "Khuchu‘ dum mata teumakot leupah Teubiet lam uruek dum lagee daruet Ka meuruet atuet le han ban peugah"
        },
        {
            "chapter": 54,
            "verse": 8,
            "text": "Bak ureueng jihoi jiplueng meuree-ree Kaphe dum teuntee leupah that susah Jikheun le kaphe uroe nyan meuhat Tanyoe meukarat hanaban peugah"
        },
        {
            "chapter": 54,
            "verse": 9,
            "text": "Kawom Noh dilee nibak awak nyan Jikheun sulet nyan peue nyang Noh peugah Hamba Kamoe nyan jikheun ka gila Bek le that haba jiyue top babah"
        },
        {
            "chapter": 54,
            "verse": 10,
            "text": "Teuma geulakee ubak Po gopnyan Neubri beu meunang lon nyoe ka kalah"
        },
        {
            "chapter": 54,
            "verse": 11,
            "text": "Kamoe peuhah treuk dum pinto langet Te raya that-that laju meuruah"
        },
        {
            "chapter": 54,
            "verse": 12,
            "text": "Bandum mata ie nyang na di bumoe Teupanca jinoe meulimpah-limpah le nyang di langet ngon nyang di bumoe Meusapat jinoe le han ban peugah Jeut treuk keu tophan teuma raya that Kheundak Hadharat han ek soe teugah"
        },
        {
            "chapter": 54,
            "verse": 13,
            "text": "U dalam kapai meupeuek gopnyan Papeun ngon labang ka meurok sudah"
        },
        {
            "chapter": 54,
            "verse": 14,
            "text": "Teuma meujaga ngon mata Kamoe Jijak kapai nyoe teuma le bagah Meunan keuh balah meubri keu gopnyan Nyang geuba iman deungon ikheulah Teuma jikaphe peue nyang gopnyan ba"
        },
        {
            "chapter": 54,
            "verse": 15,
            "text": "Jeut treuk keu tanda nyan Kamoe keubah Teuma na soe cok nyan keu peuingat"
        },
        {
            "chapter": 54,
            "verse": 16,
            "text": "Pakriban azeub keu jih Lon balah Nyan keuh dum ka troh nyang geupeuingat"
        },
        {
            "chapter": 54,
            "verse": 17,
            "text": "Qur'an pih that Kamoe peumudah Jeut nyan keu dike ingat keu Tuhan Teuma na soe nyan jitueng phaedah"
        },
        {
            "chapter": 54,
            "verse": 18,
            "text": "Meunoe pih sulet jipeugah le ‘Ad Pakriban azeub keu jih Lon balah Nyan keuh dum ka troh nyang geupeuingat"
        },
        {
            "chapter": 54,
            "verse": 19,
            "text": "Angen guncang that meukirem bagah Bak uroe ħahas keu jih ceulaka Buet angen raya guncang that leupah"
        },
        {
            "chapter": 54,
            "verse": 20,
            "text": "Jibot jibapo dum manusia Meutimpa-timpa mate dum reubah Sang bak kureuma reubah dum teubot"
        },
        {
            "chapter": 54,
            "verse": 21,
            "text": "Pakriban azeub keu jih Lon balah Nyoe keuh dum ka troh nyang geupeuingat"
        },
        {
            "chapter": 54,
            "verse": 22,
            "text": "Qur'an pih that Kamoe peumudah Jeut nyan keu dike ingat keu Tuhan Teuma na soe nyan jitueng phaedah"
        },
        {
            "chapter": 54,
            "verse": 23,
            "text": "Meunan pih Tsamud jipeugah sulet Haba peuingat jikheun beurakah"
        },
        {
            "chapter": 54,
            "verse": 24,
            "text": "Jikheun peue tanyoe tajak ikot jih Geutanyoe ngon jih kon saban leupah Jih sidroe insan lam kawan tanyoe Taikot jih nyoe sisat ngon salah Pungo that tanyoe nyang taikot jih"
        },
        {
            "chapter": 54,
            "verse": 25,
            "text": "Ek mungken bak jih geujok risalah Lam kawan tanyoe kon le soe laen Sulet mbong jih nyan peue jijak peugah"
        },
        {
            "chapter": 54,
            "verse": 26,
            "text": "Singoh jiteupue watee geubangket Si mbong ngon sulet raya beurakah"
        },
        {
            "chapter": 54,
            "verse": 27,
            "text": "Meukirem unta ujian keu jih ; Taluem treuk buet jih pakriban ulah Tasaba taeu pakriban buet jih"
        },
        {
            "chapter": 54,
            "verse": 28,
            "text": "Lom takheun bak ie beu jikeubah Nyang ladom keu jih ladom keu unta Jijep dum rata meusiblah-siblah"
        },
        {
            "chapter": 54,
            "verse": 29,
            "text": "Jihoi treuk rakan jiyue top unta"
        },
        {
            "chapter": 54,
            "verse": 30,
            "text": "Pakri jirasa azeub Lon balah Nyoe keuh dum ka troh nyang geupeuingat"
        },
        {
            "chapter": 54,
            "verse": 31,
            "text": "Geulanteue meuhat meukirem bagah Sigo grum jitak jih le geulanteue Abeh meusiseue mate dum reubah Lagee naleueng tho bandum ka teupat"
        },
        {
            "chapter": 54,
            "verse": 32,
            "text": "Qur'an pih that Kamoe peumudah Jeut nyan keu dike ingat keu Tuhan Teuma na soe nyan jitueng phaedah"
        },
        {
            "chapter": 54,
            "verse": 33,
            "text": "Kawom Nabi Luth pih jikheun sulet Haba peuingat jikheun beurakah"
        },
        {
            "chapter": 54,
            "verse": 34,
            "text": "Kamoe rhom treuk jih dum deungon batee Abeh treuk pade mate dum reubah Ahli Nabi Luth meukeubah mantong Bak akhe malam dum Kamoe peuglah"
        },
        {
            "chapter": 54,
            "verse": 35,
            "text": "Nikmat bak Kamoe keu soe nyang chuko Sidumnan keuh le nyang Kamoe balah"
        },
        {
            "chapter": 54,
            "verse": 36,
            "text": "Geupeuingat jih keu azeub Kamoe Tapi awak nyoe chok jih dum leupah Han jitem pateh ‘oh geupeuingat"
        },
        {
            "chapter": 54,
            "verse": 37,
            "text": "Jamee geuh jeh pat di jih jipeugah Tabri keu Kamoe nyan jamee gata Meupleu treuk mata jih bandua blah Rasa treuk jinoe mata keuh buta Azeub Lon sit ka dilee geupeugah"
        },
        {
            "chapter": 54,
            "verse": 38,
            "text": "‘Oh beungoh singoh teuka le azeub Keu jih nyan teutap hana soe peuglah"
        },
        {
            "chapter": 54,
            "verse": 39,
            "text": "Rasa treuk jinoe pakri azeub Lon Dilee atra nyan sit ka geupeugah Bandum nyan dilee ka geupeuingat"
        },
        {
            "chapter": 54,
            "verse": 40,
            "text": "Qur'an pih that Kamoe peumudah Jeut nyan keu dike ingat keu Tuhan Teuma na soe nyan jitueng phaedah"
        },
        {
            "chapter": 54,
            "verse": 41,
            "text": "Kawom Peuraʻun pih geupeuingat"
        },
        {
            "chapter": 54,
            "verse": 42,
            "text": "Jikheun sulet that peue nyang geupeugah Ayat Kamoe dum jipeugah sulet Meu Kamoe azeub treuk jih dum bagah Mangat jiteupue Kamoe Perkasa Keubit kuasa hana ban peugah"
        },
        {
            "chapter": 54,
            "verse": 43,
            "text": "Boh nyan dum kaphe nyang rakan gata Ek got jih teuma hana meusalah Ek leubeh got jih nibak ureueng nyoe Gata pih dum nyoe peue na soe peuglah Han keunong azeub gata ka teuntee Lam kitab dilee peue na geupeugah"
        },
        {
            "chapter": 54,
            "verse": 44,
            "text": "Atawa jìkheun dum le awaknyan Kamoe nyoe meunang han sagai kalah"
        },
        {
            "chapter": 54,
            "verse": 45,
            "text": "Bandum jih talo jiplueng jisurot"
        },
        {
            "chapter": 54,
            "verse": 46,
            "text": "Tapi kiamat cit troh le bagah Ka Iheuh geujanji bak jih kiamat Nyang leubeh dahcat ngon phet sileupah"
        },
        {
            "chapter": 54,
            "verse": 47,
            "text": "Awak meudacha nyang dalam sisat Di jih dum teumpat lam apui mirah"
        },
        {
            "chapter": 54,
            "verse": 48,
            "text": "Uroe nyan geuhoi jih lam nuraka Geupeugom muka jih keunan bagah Karasa jinoe teupeh nuraka"
        },
        {
            "chapter": 54,
            "verse": 49,
            "text": "Bandum peukara ka meuboh batah Nyang Kamoe peujeut Kamoe boh kada"
        },
        {
            "chapter": 54,
            "verse": 50,
            "text": "Buet Kamoe teuma leupah that bagah Ek keumah dalam seukeujap mata"
        },
        {
            "chapter": 54,
            "verse": 51,
            "text": "Dum awak gata takalon sudah Padumna le jih meupeubinasa Teuma soe ek na nyang tueng phaedah"
        },
        {
            "chapter": 54,
            "verse": 52,
            "text": "Peue nyang jipubuet ka na lam kitab"
        },
        {
            "chapter": 54,
            "verse": 53,
            "text": "Bandum geusurat teuma geukeubah Ubit ngon rayok salah ngon beuna"
        },
        {
            "chapter": 54,
            "verse": 54,
            "text": "Soe nyang takwa nyan nyang meutuah Ureueng nyan bandum asoe churuga Ie krueng churuga harok teuh leupah"
        },
        {
            "chapter": 54,
            "verse": 55,
            "text": "Bak teumpat nyang jroh beuna bak Tuhan Kuasa Tuhan beuna ban peugah"
        }
    ]
}