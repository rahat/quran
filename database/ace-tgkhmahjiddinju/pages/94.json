{
    "pages": [
        {
            "chapter": 4,
            "verse": 95,
            "text": "Hana roe saban ureueng duek mantong Ngon ureueng meuprang bak jalan Allah Dum ureueng mukmin nyang hana ‘uzor Hana meusaho deungon kaphilah Kaphilah jihad pane ek saban Harta ngon nyawong geujok keu Allah Tuhan peuleubeh teuma ureuengnyan Nibak nyang laen saboh darajah Jihad ngon harta jihad ngon nyawong Ngon nyang duek mantong han saban tuah Teuma di Tuhan ka Neumeujanji Keu bandum Neubri nyang jroh Neubalah Teuma nyang leubeh keu ureueng jihad Pahla raya that Neubri le Allah"
        },
        {
            "chapter": 4,
            "verse": 96,
            "text": "Pangkat pih le that ampon ngon rahmat Ureueng nyan meuhat geunaseh Allah Teuma cit Tuhan Maha Pengampon Laen nibak nyan geumaseh leupah"
        },
        {
            "chapter": 4,
            "verse": 97,
            "text": "Malaikat troh bak ureueng lalem Teuma geutanyong pakon dum di kah Jijaweub kamoe ureueng leumoh that Hana le kuat di bumoe that Teuma lom geukheun le malaikat Bumoe Hadharat kon that-that luah Pakon han kajak barangho laen Sabab di Tuhan Neuyue hijeurah Teumpat awak nyan teuma jahannam Jeuheut that sinan teumpat geukeubah"
        },
        {
            "chapter": 4,
            "verse": 98,
            "text": "Meulengkan ureueng nyang keubit leumoh Seupot got beungoh hana ek hilah Agam ngon inong got pih aneuk miet Cit laʻeh keubit jalan tan leumah"
        },
        {
            "chapter": 4,
            "verse": 99,
            "text": "Teuma ureueng nyan pulang bak Tuhan Mudah-mudahan Tuhan Peumeu‘ah Maha Peumeuʻah cit sidroe Tuhan Maha pengampon cit sidroe Allah"
        },
        {
            "chapter": 4,
            "verse": 100,
            "text": "Soe nyang hijeurah bak jalan Tuhan Cit leumah jalan mita : napakah Luah that jalan teumpat usaha Han sia-sia soe nyang hijeurah Taniet hijeurah teubiet di rumoh Ate beu peunoh karena Allah Lom pih hijeurah karena rasul Nyan cit Neukabui niet teuh le Allah Sangkira mate bak jak usaha Meuteumeung pahla Neubri le Allah Keubit cit Tuhan Maha Pengampon Laen nibak nyan Maha Pemurah"
        },
        {
            "chapter": 4,
            "verse": 101,
            "text": "Meunyo cit gata ureueng musaphir Mita raseuki di bumoe Allah Nyan jeut tapeuʻet seumbahyang gata Takot jiteuka kaphe seurakah Takot jiteugom u ateuh gata Musoh that nyata sikaphe jadah"
        }
    ]
}