{
    "pages": [
        {
            "chapter": 5,
            "verse": 18,
            "text": "Kheun si Yahudi ngon si Nasara Kamoe aneukda geunaseh Allah Takheun pakon cit Neuazeub gata Sabab le dacha tapubuet salah Tapi gata dum pih manusia Bandum teuh hamba peuneujeut Allah Neuampon dacha got pih Neuazeub Soe-soe nyang meuhâ€˜eut Neuh buet Potallah Langet ngon bumoe got antaranyan Bandum atra nyan keurajeun Allah Bandum teuh tawoe ubak Hadharat"
        },
        {
            "chapter": 5,
            "verse": 19,
            "text": "Hai ahli kitab deungo Lon peugah Hai ahli kitab ka troh Kamoe ba Rasul bak gata geume peurintah Trep hana rasul bak saboh masa Takheun le sigra hana peurintah Tan troh bak kamoe soe ba beurita Got pih nyang suka got pih nyang susah Teuma nyoe ka troh nyang ba beurita Beurita suka beurita susah Soe nyang pubuet got beurita suka Nyang jeuheut teuma beurita susah Teuma cit Tuhan Maha Kuasa Bandum peukara Kuasa Allah"
        },
        {
            "chapter": 5,
            "verse": 20,
            "text": "Yoh masa geukheun bak kawom Musa Le Nabi Musa dilee geupeugah Wahe kawomlon beu na taingat Keu gata nikmat Neubri le Allah Neupeujeut Nabi lam kawan gata Ngon raja-raja nyang mat peurintah Lom pih le Tuhan keu gata Neubri Nyang han tom Neubri masa nyang sudah Nyang han tom Neubri keu ureueng laen Keu gata meucen Neubri le Allah"
        },
        {
            "chapter": 5,
            "verse": 21,
            "text": "Wahe kawomlon tatamong keunan Dalam nanggroe nyan nyang suci leupah Tuhan peuteutap sinan keu gata Bek le tagisa ho laen arah Meunyo tasurot rugoe that gata"
        },
        {
            "chapter": 5,
            "verse": 22,
            "text": "Jikheun hai Musa peue roe tapeugah Di sinan kawom gagah perkasa Han meutem teuka keunan meulangkah Meu goh jiteubiet awak nyan sinan Di kamoe pih han keunan meulangkah Meu ka jiteubiet kamoe meutamong Meunan nyang keunong bandum jipeugah"
        },
        {
            "chapter": 5,
            "verse": 23,
            "text": "Geumarit teuma dua droe ureueng Lam kawan: jih nyan ureueng meutuah Takot keu Allah bandua gopnyan Nikmat keu gopnyan Neubri le Allah Geukheun tatamong laju bak pinto Awak nyan talo laju meunyerah Gata nyang meunang Neubri le Tuhan Tajok droe keunan ubak Potallah Tawakai gata bandum bak Tuhan Meunyo na iman gata keu Allah"
        }
    ]
}