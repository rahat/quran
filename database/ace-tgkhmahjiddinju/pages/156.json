{
    "pages": [
        {
            "chapter": 7,
            "verse": 44,
            "text": "Teuma geukheun le asoe churuga Bak ureueng nyang na lam apui mirah Peue nyang Neujanji le Tuhan kamoe Ka meueu jinoe beuna that leupah Teuma dum gata asoe nuraka Na taeu beuna janji geupeugah Janji Po gata dilee ngon gata 3 Jinoe peue haba tacuba peugah Jikheun nyoe beuna kamoe meungaku Teuma geumeusu le ureueng peugah Nyan laknat Tuhan keu ureueng lalem"
        },
        {
            "chapter": 7,
            "verse": 45,
            "text": "Di jih han jitem bak jalan Allah Jitham lom ureueng bak jalan Tuhan Jijak bak jalan nyang ceukok leupah Han jipateh na uroe akhirat Jikaphe meuhat peue nyang geupeugah"
        },
        {
            "chapter": 7,
            "verse": 46,
            "text": "Antara kawom dalam churuga Deungon nuraka na ateung luah Di ateuh ateung na ureueng-ureueng Geuturi bandum ureueng dua blah Asoe churuga asoe nuraka Cit ka na tanda geuturi mudah Geukheun bak ureueng asoe churuga Seulamat gata ureueng meutuah Salam ‘alaikom asoe churuga Mantong dilua geupreh peurintah Napsu that ate tamong beu sigra Sang han ek saba meunan keuh ulah"
        },
        {
            "chapter": 7,
            "verse": 47,
            "text": "Watee na siat geupaleng muka Asoe nuraka leumah le bagah Geukheun treuk teuma wahe Po kamoe Bek Neubri kamoe keunan Neukeubah Ngon awak lalem kamoe bek sapat Wahe Hadharat nyang Maha Murah"
        },
        {
            "chapter": 7,
            "verse": 48,
            "text": "Ureueng bak ateung teuma kheun meunoe Ubak awaknyoe lam apui mirah Cit ka na tanda jihnyan geuturi Geukheun hana kri gata nyang meugah Areuta teuh le dum tapeusapat Hana munaphaʻat meuube seupah Dilee teukabo gata riya that Jinoe meularat nyang na geubalah"
        },
        {
            "chapter": 7,
            "verse": 49,
            "text": "Peue nyoe awaknyan nyang takheun dilee Han ek jiteumee rahmat bak Allah Ka tameusumpah dum bak watee nyan Barangban jih han keunan jilangkah Boh jak tamong dalam churuga Han peue curiga han peue tagundah"
        },
        {
            "chapter": 7,
            "verse": 50,
            "text": "Asoe nuraka teuma dum jikheun Bak ureueng nyang lam churuga indah Taple ie bacut keunoe keu kamoe Got pih barangpeue peue nyang na mudah Raseuki gata Ņeubri le Tuhan Seuot ureueng nyan Neutham le Allah Keu ureueng kaphe hareum atranyan Meunan bak kamoe ka lIheuh Neupeugah"
        },
        {
            "chapter": 7,
            "verse": 51,
            "text": "Di ureueng kaphe agama jihnyan Jimeuen-meuen jikheun beurakah Ka jitipee jih le udep donya Uroenyo teuma Kamoe tueng balah Dilee jih teuwo akan uroenyo Meureumpok jinoe baro jih teulah Teuma di Kamoe pih teuwo keu jih Uroenyo di jih jeut jitop babah Lom pih dilee jih bandum jiungki Ayat Kamoe bri sulet jipeugah"
        }
    ]
}