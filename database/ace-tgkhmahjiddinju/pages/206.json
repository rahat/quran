{
    "pages": [
        {
            "chapter": 9,
            "verse": 118,
            "text": "Meunan pih lhee droe ureueng nyang han tem Geuyue jak meuprang han geutem langkah Ka geupeutanggoh toubat ureueng nyan Picek keu gopnyan treuk bumoe Allah Bumoe nyang luah ka meunyum sempit Ate meuseupet ka jeut keu susah Hingga geuyakin hana ho laen Peujok droe meu kon keudeh keu Allah Bala Tuhan bri bala Tuhan boh Akibat that jroh Neubri le Allah Teuma geutoubat Tuhan teurimong Han jadeh keunong azeub that leupah Keubit roh Tuhan teurimong toubat Lom pih Hadharat Maha Pemurah"
        },
        {
            "chapter": 9,
            "verse": 119,
            "text": "Hai ureueng mukmin takwa keu Tuhan Beu roh teuh sajan ureueng meutuah Ureueng nyang beunar keudeh meusapat"
        },
        {
            "chapter": 9,
            "verse": 120,
            "text": "Hana bak teumpat tapubuet salah Arab Madinah ngon silingka nyan Nyang patot cit han roh dalam salah Han patot tinggai jak sajan Rasul Han minta nyang phui takot keu payah Bek peunteng keu droe hana keu Rasul Hana meureului bak jalan Allah Grah reuoh-reuah bak jalan Tuhan Ngon deuk pih saban rayaa phaedah Tagidong tanoh nyang beungeh kaphe Got tapoh mate dum musoh Allah Cit kon peue laennyan dum geutuleh Jeut amai saleh pahla jai leupah Ureueng pubuet got raya that pahla Han sia-sia Neubri le Allah"
        },
        {
            "chapter": 9,
            "verse": 121,
            "text": "Beulanja tabri ubit ngon raya Tabloh lam paya urong lhok leupah Bandum geutuleh hana geulupa Allah Taʻala dudoe Neubalah Leubeh nibak nyang tapubuet dilee Pahla meuribee han ek tapeugah"
        },
        {
            "chapter": 9,
            "verse": 122,
            "text": "Kon ureueng mukmin jak meuprang bandum Tinggai nyang ladom laen phaedah Pakon han geujak saboh golongan Geujak peudalam agama Allah ‘Oh ka got meuphom hukom agama Geupeuwoe teuma geutueng phaedah Ureueng woe lam prang jeut geupeureunoe Meubagoe-bagoe dum masaalah Mangat jeut teuma dum geujaga droe Bek roh lam rugoe bak buet nyang salah"
        }
    ]
}