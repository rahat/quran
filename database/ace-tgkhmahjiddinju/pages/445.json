{
    "pages": [
        {
            "chapter": 36,
            "verse": 71,
            "text": "Peue hana jieu binatang le that Uleh Hadharat Neupeujeut mudah Binatang ternak jitheun taikat"
        },
        {
            "chapter": 36,
            "verse": 72,
            "text": "Jipubuet ligat peue tapeurintah Ladom tagiduek ladom taikat Nyang ladom meuhat meʻue di sawah Ladom tapajoh sie jih mangat that"
        },
        {
            "chapter": 36,
            "verse": 73,
            "text": "Munaphaʻat le that raya phaedah Susu jih tajep rasa jih lazat Peu sit han umat chuko keu Allah"
        },
        {
            "chapter": 36,
            "verse": 74,
            "text": "Teuma di kaphe tuhan jih le that Buken Hadharat nyang Maha Murah Jipike sang ek tulong meularat Sabab ka le that tuhan jipeugah"
        },
        {
            "chapter": 36,
            "verse": 75,
            "text": "Han ek jitulong jihnyan dum meuhat Beuthat bak kasad teuntra jikeubah Jipike nyan keuh teuntra jih meuhat Peuglah meularat jih watee susah"
        },
        {
            "chapter": 36,
            "verse": 76,
            "text": "Bek jeut keu gundah gata jiupat Narit jih meuhat hana meubeukah Rahsia jih dum Kamoe teupue that Nyang lahe meuhat leubeh lom mudah"
        },
        {
            "chapter": 36,
            "verse": 77,
            "text": "Peue manusia hana jilihat 1 Tuhan Hadharat kuasa leupah Kamoe peujeut jih bak ie bacut that Pakon jeut sisat lawan peurintah"
        },
        {
            "chapter": 36,
            "verse": 78,
            "text": "Jikheun keu Kamoe na meucharikat Hana jilihat tubohjih indah Teuma jitanyeng bak gata ligat Sang hana teupat narit tapeugah Tuleung ka anco di dalam jeurat Udep le siat mustahe leupah"
        },
        {
            "chapter": 36,
            "verse": 79,
            "text": "Takheun ubakjih buet nyan mudah that Uleh Hadharat ka Neupeuleumah Ka lheuh Neupeujeut dilee jih meuhat Peuudep siat leubeh that mudah Tuhan Neuteupue bandum lat-batat Hana peue sasat ‘eleumee Allah"
        },
        {
            "chapter": 36,
            "verse": 80,
            "text": "Tuhan nyang peujeut kayee ijo that Meuie bak urat takalon basah Teutapi apui sinan jeut meuhat Kayee udep that tutong le bagah Peuudep apui hu jih le ligat Kheundak Hadharat bah kayee basah"
        },
        {
            "chapter": 36,
            "verse": 81,
            "text": "Tuhan nyang peujeut bandum lat-batat Kuasa that-that hana peue peugah Langet ngon bumoe Neupeujeut siat Nyang laen meuhat peue han ek mudah Neupeujeut jih dum kon buet mangat that Tuhan Hadharat ‘eleumee luah"
        },
        {
            "chapter": 36,
            "verse": 82,
            "text": "Watee Neukheundak uleh Hadharat Barangpeue hajat Neumeung peurintah Neukheun jeut di kah jinoe le ligat Ase le siat hana meupayah"
        },
        {
            "chapter": 36,
            "verse": 83,
            "text": "Tuhanku sidroe Maha Suci that Bandum lat-batat lam jaroe Allah Barangpeue kheundak ase le siat Tanyoe pih meuhat tawoe bak Allah"
        }
    ]
}