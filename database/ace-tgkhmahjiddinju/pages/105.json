{
    "pages": [
        {
            "chapter": 4,
            "verse": 171,
            "text": "Hai ahli kitab buet ube beuna Dalam agama bek leupah-leupah Bek na nyang kon-kon takheun keu Tuhan Nyang keubenaran mantong tapeugah Al-Masih Isa aneuk Mariyam Nyan Rasul Tuhan bek takheun Allah Kalimat Tuhan Neutiek bak Mariyam Ngon roh bak Tuhan keunan Neukeubah Teuma taiman Allah ngon Rasul Bandum takabui bek na meuubah Bek takheun lhee droe tapeugah Tuhan Tapiyoh rijang bek le tapeugah Meunan keuh nyang got keu bandum gata Allah TaÊ»ala cit sidroe Allah k Maha Suci that Tuhan na aneuk Narit hana hak meunan jipeugah Dum asoe langet ngon asoe bumoe Bandum atranyoe milek Potallah Cukop ngon Tuhan teumpat peujok droe Laen sinaroe makheuluk Allah"
        },
        {
            "chapter": 4,
            "verse": 172,
            "text": "Hana roe seugan Al-Masih Isa Geukheun droe hamba peuneujeut Allah Meunan pih teuma dum malaikat | Ureueng nyang toe that keupada Allah Barangsoe seugan han jiibadat Di jih Hadharat jianggap rendah Sabab teukabo jipeurayok droe Beu ingat dudoe Tuhan Neubalah Bandum jih teuma cit Neupeusapat Dikeue Hadharat meupeuglah-peuglah"
        },
        {
            "chapter": 4,
            "verse": 173,
            "text": "Teuma di ureueng nyang na meuiman Lom pih buet gopnyan sabe jroh leupah Tuhan bri pahla bandum ureueng nyan Karonya Tuhan Neutamah-tamah Ureueng nyang seugan jipeurayok droe Azeub that dudoe peudeh sileupah Hana soe wali meunyo kon Tuhan Hana soe tulong meunyo kon Allah"
        },
        {
            "chapter": 4,
            "verse": 174,
            "text": "Hai manusia ka troh bak gata Dali nyang nyata sideh bak Allah Ka Kamoe peutron cahya nyang nyata Keu bandum gata hu meujeureulah"
        },
        {
            "chapter": 4,
            "verse": 175,
            "text": "Teuma barangsoe iman keu Tuhan Jimumat ngon kong bak taloe Allah Nyan Neupeutamong teuma le Tuhan Rahmat Droeneuh nyan keunan Neulimpah Lom Neupeutamong dalam karonya Neutunyok teuma bak jalan Allah Jalan nyang teupat tajak bak Tuhan Nyan keuh nyang jalan nyang han tom salah"
        }
    ]
}