{
    "pages": [
        {
            "chapter": 7,
            "verse": 171,
            "text": "Watee Kamoe bet buket sang awan Ateueh awak nyan jikalon ulah Jisangka ka rheut buket ateueh jih Teumakot dum jih hana ban peugah Kamoe yue tacok nyang Kamoe intat Tabaca ayat beu sunggoh leupah Mudah-mudahan gata takwa Ban dumna gata keupada Allah"
        },
        {
            "chapter": 7,
            "verse": 172,
            "text": "Watee Po gata Neucok bak badan Dum aneuk Adam masa nyang sudah Aneuk ngon cuco dum keuturonan Jih Neukheun yoh nyan bak dum aruah Kon nyo Lon teuma Po gata bandum Jiseuot yoh nyan beuna that leupah Kamoe ek saksi Droeneuh Po kamoe Nyankeuh bek dudoe ka takheun salah Bek takheun teuma uroe kiamat Tan soe peuingat teuma tapeugah Kamoe nyang lale meunan dum takheun"
        },
        {
            "chapter": 7,
            "verse": 173,
            "text": "Atawa takheun du kamoe salah Ayah-yah kamoe nyang peucharikat Dikamoe meuhat tron nibak ayah Aneuk cucogeuh kamoe lheueh gopnyan Jeuet lagee gopnyan meuseutot langkah Pakon jeuet kamoe Neupeubinasa Nyang peubuet deicha laen nyang salah Ureueng nyang dilee nyang peubuet sisat"
        },
        {
            "chapter": 7,
            "verse": 174,
            "text": "Meunankeuh ayat dum Kamoe peugah Ayat-ayat nyan dum Kamoe peutrang Kadang jiriwang han le buet salah"
        },
        {
            "chapter": 7,
            "verse": 175,
            "text": "Tapeugah haba ubak awak nyan Na ureueng yoh nyan jipeubuet salah Ayat Kamoe dum Meubri keu jih nyan Jisuet droe sinan dijih jipeuglah Teuka treuk cheitan jiseutot jih nyan Meu jeuet treuk jih nyan sisat sileupah"
        },
        {
            "chapter": 7,
            "verse": 176,
            "text": "Meu Kamoe kheundak Kamoe bot jih nyan Deungon ayat nyan mangat jih meugah Teuma napsu jih teutap di donya Peuturot hawa napsu seurakah Jeuet jih nyan teuma saban ngon asee Beurangban lagee dijih suet lidah Tayue beurangpeue lidah jih teusuet Hana tayue buet pih teusuet lidah Nyankeuh ban miseue awak nyang jeuheut Jipeugah sulet dum ayat Allah Han jitem pateh dum ayat Kamoe Tapeugah jinoe bak jih takisah Mudah-mudahan jitem seumike"
        },
        {
            "chapter": 7,
            "verse": 177,
            "text": "Jeuheut that mise kaom nyang salah Jipeugah sulet dum ayat Kamoe Jielanya droe keubit that leupah"
        },
        {
            "chapter": 7,
            "verse": 178,
            "text": "Beurangkasoe nyang Tuhan peutunyok Ka na peutunyok han roh lam salah Teuma beurangsoe Tuhan peusisat Awak nyan meuhat rugoe sileupah"
        }
    ]
}