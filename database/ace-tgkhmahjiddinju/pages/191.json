{
    "pages": [
        {
            "chapter": 9,
            "verse": 27,
            "text": "Nyang toubat teuma Tuhan teurimong Dudoe nibak nyan soe nyang hʻeut Allah Soe nyang Neukheundak Tuhan pengampon Lagi pih Tuhan Maha Pemurah"
        },
        {
            "chapter": 9,
            "verse": 28,
            "text": "Hai ureueng mukmin kaphe nyan najih Keubit hana gleh kaphe seurakah Bek keuh jipeutoe Masjidil Haram ‘Oh Iheuh abeh thon jih beu meusiblah Lheuh abeh thon nyan jih han jeut toe le Bek na tapike gata jeut susah Meunyo teumakot gata keu gasien Kaya ngon gasien nyan hukom Allah Cit Neubri kaya gata le Tuhan Karonya Tuhan leupah that luah Soe nyang Neukheundak cit Neubri kaya Allah Taʻala geumaseh leupah Dumpeue Neuteupue Allah Taʻala Lom bijaksana areh sileupah"
        },
        {
            "chapter": 9,
            "verse": 29,
            "text": "Taprang awak nyan nyang han meuiman Keupada Tuhan nyang Maha Murah Lom han jipateh uroe akhirat Jikheun sulet that peue geujak peugah Peue nyang hareum bak Tuhan ngon rasul Han jitem kabui jikheun nyan salah Hana hareum nyan jipeugah le jih Agama di jih pih laen ulah Han jitueng di jih agama beuna Di jih agama laen jipeugah Awak nyan teuma cit ahli kitab Taprang jih ligat bek le takeubah Sampoe jibayeu iyuran neugara Jeut jih nyan teuma hina that leupah"
        },
        {
            "chapter": 9,
            "verse": 30,
            "text": "Awak Yahudi keu Uzair jikheun Nyan aneuk Tuhan meunan jipeugah Nashara jikheun Isa Al-Masih Nyan keuh nyang di jih nyang aneuk Allah Meunan jimarit babah awak nyan Keubit jih saban ngon kaphe jadah Dilee dum kaphe pih meunan jikheun Na aneuk Tuhan meunan jipeugah Pakri awak nyan ek jipeupaleng Keubit beu Neuprang jih nyan le Allah"
        },
        {
            "chapter": 9,
            "verse": 31,
            "text": "Dum na peundeta ngon raheb jih nyan Bandum awak nyan Tuhan jipeugah Lom ngon Al-Masih aneuk Mariyam Bandum nyan tuhan kon sidroe Allah Padahai Neuyue cit Tuhan sidroe Laen barangsoe bek na jiseumah Tan Tuhan laen nibak Droeneuh nyan Allah keuh Tuhan suci that leupah Suci Neuh nibak bandum charikat Peue nyang jipeugot le jih jiseumah"
        }
    ]
}