{
    "pages": [
        {
            "chapter": 6,
            "verse": 69,
            "text": "Keunira jih nyan meuhat bak Allah Keunira jih kon bak ureueng takwa Peuingat saja takheun ngon babah Kadang pih jitem takwa keu Tuhan"
        },
        {
            "chapter": 6,
            "verse": 70,
            "text": "Teuma meunyo han ka keuh takeubah Taiem droe mantong meunyo awaknyan Jijak peumeuen agama Allah Agama jih nyan jiulok-ulok Di jih ka jicok udep nyang mewah Jih ka jitipee le udep donya Peue nyang sibeuna bak jih dum salah Teuma deungon nyan jih tapeuingat Bek jeut meularat meunan tapeugah Bek dudoe teulah jeut keu binasa Sabab usaha di jih ka salah Hana le wali jih dudoe meuhat Han soe chupeuʻat meunyo kon Allah Adak jiteuboh sigala macam Bandum wateenyan hana phaedah Bandum awaknyan ka keuh binasa Sabab usaha di jih ka salah Jijep minyeuk glue itam ngon jayeh Azeub that peudeh kaphe seurakah"
        },
        {
            "chapter": 6,
            "verse": 71,
            "text": "Takheun peue kamoe meuseumah laen Nyang hana mungken nyang bukon Allah Keu kamoe han ek jibri munaphaʻat Jibri meularat pih hana hilah Ka keuh gata nyoe dum geupeusurot Keudeh u likot bandum talangkah ‘Oh heuh Neutunyok tanyoe le Tuhan Ka roh tariwang lom bak buet salah Säában ngon ureueng jihoi le chetan Tahe jih bimbang di bumoe Allah Tarakan-rakan jih jimaba jak Keunoe tajak bak peutunyok Ailah Keunoe hai tajak sapat ngon kamoe Takheun atranyoe kon buet that mudah Peutunyok Allah nyan keuh peutunyok Meunyo tatem cok seunang sileupah Neuyue peujok droe tanyoe bak Tuhan Nyang Po dum alam deungon blah bicah"
        },
        {
            "chapter": 6,
            "verse": 72,
            "text": "Lom bandum gata pubuet seumbahyang l Takwa lheuh nyan teuma keu Allah Bandumna gata cit geupeusapat ‘Oh dudoe meuhat meuhadap Allah"
        },
        {
            "chapter": 6,
            "verse": 73,
            "text": "Tuhan nyang peujeut langet ngon bumoe Bandum atranyoe beuna that leupah Lom pih yoh Neukheun \"kun\" jeut kah jinoe Lam sikeujap nyoe cit jeut le bagah Narit Neuh beuna hana soe kheun kon Bandum keurajeun cit milek Allah Bak uroe geuyup ngon sangka kala Bandum kuasa lam jaroe Allah Nyang han deuh taeu bandum Neuteupue Lom pih Neuteupue nyang lahe leumah Lom bijaksana Neuma‘lum dumpeue Hana meusapeue pih na meuilah"
        }
    ]
}