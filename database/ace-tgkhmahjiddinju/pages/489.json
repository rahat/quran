{
    "pages": [
        {
            "chapter": 42,
            "verse": 52,
            "text": "Meunan pih Kamoe ka Kamoe wahi Bak gata Nabi Kamoe peurintah Hana tateupue barokon kitab Iman pih meuhat gohlom meupeugah Kamoe peujeut nyan teuma keu cahya Peutunyok hamba mangat bek salah Kamoe peutunyok deungon kitab nyoe Soe nyang h‘eut Kamoe dum hamba Allah Gata peutunyok pih jalan teupat"
        },
        {
            "chapter": 42,
            "verse": 53,
            "text": "Jalan Hadharat nyang Maha Murah Peue nyang di langet got nyang di bumoe Bandum atranyoe sit milek Allah Bandum urusan cit woe bak Tuhan Dum seukalian han ek tapeugah"
        },
        {
            "chapter": 43,
            "verse": 1,
            "text": "Ha Mim Tuhan nyang teupue meukeusud ayat Sabab Hadharat hana Neupeugah"
        },
        {
            "chapter": 43,
            "verse": 2,
            "text": "Demi kitab nyoe keubit nyata that"
        },
        {
            "chapter": 43,
            "verse": 3,
            "text": "Lam bahsa Arab Qur’an meuulah Mangat jeut tapham ngon akai sehat"
        },
        {
            "chapter": 43,
            "verse": 4,
            "text": "Lam ummul kitab dilee meukeubah Sideh bak Kamoe dilee manyang that Ngon le hikeumat sinan meupeugah"
        },
        {
            "chapter": 43,
            "verse": 5,
            "text": "Peue bek meupeutron teuma bak gata Sabab dum gata kawom nyang salah"
        },
        {
            "chapter": 43,
            "verse": 6,
            "text": "Padum le Nabi ka Kamoe kirem Bak kawom jameun masa nyang sudah"
        },
        {
            "chapter": 43,
            "verse": 7,
            "text": "‘Oh ban troh Nabi ubak awaknyan Jipeukhem gopnyan jikheun beurakah"
        },
        {
            "chapter": 43,
            "verse": 8,
            "text": "Meupeubinasa treuk nyang juara Nyang leupah teuga dalam buet salah Haba ngon miseu dum keu awaknyan Ka lheuh uroenyan dum Kamoe peugah"
        },
        {
            "chapter": 43,
            "verse": 9,
            "text": "Meunyo tatanyong soe peujeut langet Ngon bumoe meuhat lagee nyoe luah Meuhat dum jikheun Tuhan nyang peujeut Kuasa Neuh that Perkasa leupah Neuteupue dumpeue hana nyang silap"
        },
        {
            "chapter": 43,
            "verse": 10,
            "text": "Bumoe nyo meuhat lagee peuratah Neupeujeut bumoe keu gata bandum Sang tika teulheung raya ngon luah Neupeugot jalan dum dalam bumoe Mangat troh sampoe ho tameulangkah"
        }
    ]
}