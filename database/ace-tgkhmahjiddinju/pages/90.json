{
    "pages": [
        {
            "chapter": 4,
            "verse": 75,
            "text": "Pakon han tatem roe tajak meuprang Tapeutheun jalan agama Allah Ureueng nyang leumoh inong ngon agam Aneukmiet sajan di dalam susah Bandum meuduʻa wahe Po kamoe Lalem that sinoe ureueng peurintah Bahle meuteubiet dalam nanggroe nyoe Peuteubiet kamoe wahe ya Allah Droeneuh keuh sidroe nyang wali kamoe Nyang tulong kamoe Droeneuh ya Allah"
        },
        {
            "chapter": 4,
            "verse": 76,
            "text": "Ureueng meuiman meuprang keu Tuhan Di kaphe meuprang keu jalan salah Di kaphe meuprang peutheun beurhala Rakanjih teuma chetan seurakah Beudoh tajak prang dum rakan chetan Teumipee chetan leumoh sileupah"
        },
        {
            "chapter": 4,
            "verse": 77,
            "text": "Kon na roe taeu awak nyang geukheun Jaroe teuh tatheun bek bagah-bagah Bek that takarat gata jak meuprang Tajak seumbahyang tabri seudeukah Seudeukah wajeb tajakboh dilee ‘Oh ka meuteuntee teuma geupeugah ‘Oh ka geupeugah ka wajeb meuprang Teumakot han ban saboh kaphilah Yo jih keu ureueng lagee keu Tuhan Leubeh nibak nyan teumakot leupah Jikheun lom teuma wahe Po kamoe Pakon roe keunoe Neuyue meulangkah Keu peue bak kamoe Neuyue jak meuprang Leupah that rijang Neuyue peurintah Neupeupreh siat hana peue that trep Meupiyoh siblet bek bagah-bagah Takheun lam donya seunang cit siat Uroe akhirat leubeh that indah Seunang that sideh keu soe nyang takwa Han geuelanya teuh meuube seupah"
        },
        {
            "chapter": 4,
            "verse": 78,
            "text": "Barangho tajak meuteumee mate Bah lam kutagle tapeukong leupah Meunyoe awak nyan meuteumee nyang got Jikheun nyoe keubit teuka bak Allah Meunyo hana got ubak jih teuka Jipeugah gata laju nyang salah Takheun bandum nyan teuka bak Tuhan Pakon jih meunan jahe sileupah Pakon roe meunan alah hai kawom Rap-rap han meuphom peue nyang tapeugah"
        },
        {
            "chapter": 4,
            "verse": 79,
            "text": "Peue-peue nyang keunong bak gata nyang got Atra nyan meuhat sideh bak Allah Meunyo bak gata keunong hana got Nyan gata meuhat bak droe teuh salah Ka Kamoe kirem gata keu Rasul Mangat jikabui le soe meutuah Sep sidroe Tuhan mantong keu saksi"
        }
    ]
}