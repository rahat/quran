{
    "pages": [
        {
            "chapter": 5,
            "verse": 46,
            "text": "Teuma ‘oh dudoe lom Kamoe peugah Meukirem Isa di likot jih nyan Aneuk Mariyam geunaseh Allah Peue nyang na bak jih di dalam Taurat Bandum beuna that teuma geupeugah Nan Kitab Injil meubri keu gopnyan Dalam kitab nyan peutunyok Allah Cahya lom sinan taeu meukilat Peue nyang lam Taurat meunan geupeugah Sinan peutunyok deungon nasehat Keu bandum umat takwa keu Allah"
        },
        {
            "chapter": 5,
            "verse": 47,
            "text": "Teuma geuhukom le ahli Injil Meunan cit lagi nyang tron bak Allah Peue nyang lam Injil ka Tuhan peutron í Meunan geuhukom bek na meusalah Teuma barangsoe han jitem hukom Ban nyang Neupeutron hukom le Allah Awak nyan pasek beu na taturi Nyang hukom Rabbi ka jipeusalah"
        },
        {
            "chapter": 5,
            "verse": 48,
            "text": "Teuma di Kamoe peutron keu gata Kitab nyang beuna nyang Kamoe peugah Peue nyang na dilee dum dalam kitab Bandum beuna that sinan geupeugah Jeut keu ukuran teuma kitabnyan Tahukom meunan Neuyue le Allah Peue nyang Neupeutron meunan taikot Bek tapeuturot napsu seurakah Bek tapeuturot napsu awaknyan Di jih roe cit han lagee yue Allah Di jih han jitueng meunyo nyang beuna Di gata teuma deungo Lon peugah Keu gata Kamoe peugot atoran Cara ngon jalan nyang bek roh salah Meunyo Neukheundak teuma le Tuhan Bandum teuh rakan hana meupisah Neupeujeut bandum teuh saboh umat Tapi hikeumat cit na bak Allah Neuuji gata bak peue nyang Neubri Neukalon pakri tapeugot ulah Teuma meulet-let bak buet nyang got-got ‘Oh dudoe meuhat tawoe bak Allah Bandumna gata cit keudeh tawoe Takalon keùdroe beuna ngon salah Pete nyang tapeugah dum macam-macam Dudoe le Tuhan cit Neupeuleumah"
        },
        {
            "chapter": 5,
            "verse": 49,
            "text": "Teuma tahukom dum hai awaknyan Lagee Neupeutron hukom le Allah Napsu awak nyan bek tapeuturot Beu na tatakot jiba bak salah Hukom nyang Tuhan peutron bak gata Cit jiusaha mangat taubah Meunyo jipaleng han jitem pakoe Nyan beu tateupue hikeumat Allah Neumeung bri bala ateuh awaknyan Sabab awak nyan jipubuet salah Le that nyang pasek dum manusia"
        },
        {
            "chapter": 5,
            "verse": 50,
            "text": "Hukom jimita peue jahiliyah Peue jahiliyah hukom jimita Hukom nyang Esa di jih jikeubah Peue na leubeh jroh nibak hak Tuhan Hukom nyang laen nyang leubeh indah Meunyo bak ureueng yakin meuiman Hana nyang laen nyang leubeh indah"
        }
    ]
}