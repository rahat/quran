{
    "pages": [
        {
            "chapter": 6,
            "verse": 53,
            "text": "Meunan pih Kamoe meucuba kawom Hingga nyang ladom meunoe jipeugah Ek Neubri nikmat dum keu awaknyan Neubri le Tuhan jalan nyang mudah Meunan keuh jikheun keu ladom ngon jih Sabab ladom jih ka udep mewah Teuma kon Tuhan nyang leubeh teupue Nyang chuko meusoe bandum bak Allah"
        },
        {
            "chapter": 6,
            "verse": 54,
            "text": "Teuma meunyo troh bak gata keunan Ureueng meuiman keu ayat Allah Keu ayat Kamoe bandum jiiman Tapeugah saleum keu jih le bagah Keu gata bak Lon ucap seulamat Karena rahmat Neubri le Allah Ka Neupeuwajeb keu gata rahmat Keudroe Hadharat meunan Neupeugah Buet-buet hana got nyang ka tapubuet Kon sabab jeuhuet tapi roh salah Teuma â€˜oh lheuhnyan laju tatobat Lom tapubuet got han le takeubah Meunyo na meunan teuma cit Tuhan Maha Pengampon lom that Pemurah"
        },
        {
            "chapter": 6,
            "verse": 55,
            "text": "Teuma meunan keuh Kamoe peutrang that Dum ayat-ayat beuna ngon salah Lom mangat meuri jalan nyang sisat Dacha raya that nyang pubuet salah"
        },
        {
            "chapter": 6,
            "verse": 56,
            "text": "Takheun lon geutham bek lon ibadat Keu laen meuhat nyang bukon Allah Peue nyang gata kheun tuhan charikat Bak lon geutham that bek roh lon seumah Takheun di lon han lonikot hawa Napsu dum gata raya that salah Meunyo lon ikot ka keuh lon sisat d Peutunyok meuhat hana bak Allah"
        },
        {
            "chapter": 6,
            "verse": 57,
            "text": "Takheun di lon nyoe cukop that dali Tuhanku Rabbi keu lon Neupeugah Gata dum takheun sulet atranyoe Teuma bak lon nyoe hana beunalah Talakee azeub bak lon beu sigra Hana kuasa di lon kon Allah Hukom bak Tuhan kon bak soe laen Nyan keubenaran bandum Neupeugah Tuhan keuh sidroe sineujroh Hakim Hana nyang laen meunyo kon Allah"
        },
        {
            "chapter": 6,
            "verse": 58,
            "text": "Takheun sangkira peue nyang talakee Bak lon meuteuntee Neubri le Allah Ka putoh hukom treuk lon ngon gata Hana le haba ka abeh sudah Teuma Neuturi bandum le Tuhan Ureueng nyang lalem raya that salah"
        },
        {
            "chapter": 6,
            "verse": 59,
            "text": "Gunci nyang gaeb bandum bak Tuhan Nyang laen dum tan bah le jipeugah Bah that jipeugah le that jiteupue Tuhan nyang teupue daratan luah Tuhan nyang teupue darat ngon laot On kayee nyang rhet hana meuilah Sineuk pade lam seupot bumoe Bandum sinaroe nyang tho ngon basah"
        }
    ]
}