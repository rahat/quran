{
    "pages": [
        {
            "chapter": 5,
            "verse": 90,
            "text": "Wahe dum mukmin arak ngon judi Got takhanduri bak patong jadah Got tatop taroh bak mata leumbeng Bandum atranyan larangan Allah Nyan keuh buet chetan dacha raya that Peujioh ligat mangat bek salah Mudah-mudahan gata bahgia Allah Taʻala akan Neubalah"
        },
        {
            "chapter": 5,
            "verse": 91,
            "text": "Meukeusud chetan jimeung peupake Peusaket ate gata nak salah Meu tajep arak ngon tameujudi Ate lam dengki tamita ilah Jitham lom gata ingat keu Tuhan Bek taseumbahyang taingat Allah Teuma peue gata tatem peujioh Jinoe tapiyoh bek le buet salah"
        },
        {
            "chapter": 5,
            "verse": 92,
            "text": "Taʻat keu Tuhan taʻat keu rasul Bandum takabui peue nyang peurintah Teuma tajaga bek roh tabalek Meunyo tabalek droeuteuh nyang susah Meunyo tabalek nyan beu tateupue Di rasul Kamoe ka Iheuh geupeugah Di rasul Kamoe ka lheuh geupeutroh Ngon sunggoh-sunggoh beuna ngon salah"
        },
        {
            "chapter": 5,
            "verse": 93,
            "text": "Ureueng meuiman lom geupubuet got Makanan pih got hana meusalah Hana jeut keupeue ateuh ureueng nyan Pajoh makanan ‘oh lheuh geuulah Asai takwa gopnyan keu Tuhan Lom geumeuiman lagee yue Allah Bandum buet nyang got nyang geukeurija Lheuhnyan geutakwa iman keu Allah Lheuhnyan geutakwa geupubuet ihsan Buet keubajikan cit le that leupah Tuhan Neugaseh ureueng pubuet jroh Hana meusaboh pih na nyang salah"
        },
        {
            "chapter": 5,
            "verse": 94,
            "text": "Wahe dum mukmin Tuhan Neucuba Berburu gata hana that payah Tadrop ngon jaroe tatop ngon leumbeng Bandum binatang nyang na phaedah Mangat meuri soe takot keu Tuhan Bah azeub Tuhan hana lom leumah Barangsoe lalem teuma jih Iheuhnyan Azeub keu jih nyan peudeh that leupah"
        },
        {
            "chapter": 5,
            "verse": 95,
            "text": "Hai ureueng mukmin bek berburuan Meu gata ihram di tanoh Makkah Soe nyang jisaja jilet binatang Ka mate rijang jidrop jireupah Balasan di jih jibayeu deunda Leumo ngon unta kameng ngon kibah Beu na dua droe ureueng nyang ade Geuhukom miseue bek na meuilah Geuba bak kaʻ‘bah saban deungon dam Geusie di sinan beunayeue salah Atawa geubri teuma kifarat Makanan meuhat keu ureueng susah Keu ureueng gasien geubri kifarat Meunyo han meuhat han puleh salah Atawa teuma jeut geupuasa Uroe geukira padum napakah Lagee makanan keu ureueng gasien Saban deungon nyan puasa payah Atranyan bandum mangat jirasa Beuna keunira tapubuet salah Buet masa dilee hana geukira Allah Taʻala ka Neupeumeuʻah Meunyo tapubuet cit lom tagisa Allah Taʻala akan Neubalah Tuhan cit teuma Maha Perkasa Soe nyang meudacha meuhat Neubalah"
        }
    ]
}