{
    "maqras": [
        {
            "chapter": 9,
            "verse": 111,
            "text": "Nyawong dum mukmin Neubloe le Tuhan Ngon harta jihnyan Neubloe le Allah Keu yum jih teuma Neujok churuga Neubalah jasa ureueng meutuah $ Geutem jak meuprang bak jalan Tuhan Geucang meutimphan dum musoh Allah Gopnyan pih jicang geuh mate chahid Ureueng nyan keubit geunaseh Allah Di dalam Taurat beunar janjinyan Injil Qur‘an pihnyan geupeugah Soe-soe nyang peutroh janji ngon Tuhan Haba sukaan keu jih tapeugah Peue nyang tapubloe dilee keu Tuhan Nyan keumeunangan nyang raya leupah"
        },
        {
            "chapter": 9,
            "verse": 112,
            "text": "Ureueng nyang toubat ureueng ‘ibadat Pujoe Hadharat seunang ngon susah Ureueng meudagang geuruku‘ sujud Geuyue lom pubuet surohan Allah Geutham buet jeuheut lom pih geujaga Hana geulangga bandum peurintah Dum hukom Tuhan hana geulingkeu Bah bangkapeue nyang Tuhan peugah Haba geumbira tapeugah siat Keu soe nyang teupat iman keu Allah"
        },
        {
            "chapter": 9,
            "verse": 113,
            "text": "Hana roh Nabi ngon ureueng mukmin Geulakee ampon keu kaphe jadah Kaphe musyrikin hanjeut talakee Ampon jih han mee Neubri le Allah Beuthat bah jihnyan keurabat gata Meunyo ka nyata jihnyan bit salah Ka nyata jihnyan asoe nuraka"
        },
        {
            "chapter": 9,
            "verse": 114,
            "text": "Ibrahim teuma nyang laen ulah Geulakee ampon keu ayah gopnyan Lam ate gopnyan sabab ka leupah Ka geumeujanji yoh masa dilee ‘Oh ban ka teuntee ka laen ulah ‘Oh ban ka nyata nyan musoh Tuhan Geucabot yohnyan lakee bak Allah Ka leupah gopnyan han le geulakee Ibrahim teuntee ate got leupah Ate peunyanton sayang barangsoe"
        },
        {
            "chapter": 9,
            "verse": 115,
            "text": "Teuma ‘oh dudoe Neukheun le Allah Han Neupeusisat kawom barangri Meu kalheuh Neubri peutunyok Allah Hingga Neupeugah peue nyang peureulee Neuyue meusilee nibak buet salah Keubit roh Tuhan dumpeue Neuteupue Hana meusapeue pih na meuilah"
        },
        {
            "chapter": 9,
            "verse": 116,
            "text": "Tuhan keuh nyang Po keurajeun langet Bumoe pih meuhat keurajeun Allah Jeut Neupeuudep ngon Neupeumate Di gata wali cit sidroe Allah Meunyo kon Allah hana soe tanggong Hana soe tulong ‘oh na musibah"
        },
        {
            "chapter": 9,
            "verse": 117,
            "text": "Neutoubat Nabi Neutueng le Tuhan Lom muhajirin ureueng hijeurah Meunan pih ansar nyang tulong Nabi Nyang ikot Nabi bak watee susah ‘Oh lheuh rap sisat hatejih ladom Oh dudoe Neutueng toubat le Allah Tuhan cit sayang Neuh keu ureueng nyan Lagi pih Tuhan Maha Pemurah"
        },
        {
            "chapter": 9,
            "verse": 118,
            "text": "Meunan pih lhee droe ureueng nyang han tem Geuyue jak meuprang han geutem langkah Ka geupeutanggoh toubat ureueng nyan Picek keu gopnyan treuk bumoe Allah Bumoe nyang luah ka meunyum sempit Ate meuseupet ka jeut keu susah Hingga geuyakin hana ho laen Peujok droe meu kon keudeh keu Allah Bala Tuhan bri bala Tuhan boh Akibat that jroh Neubri le Allah Teuma geutoubat Tuhan teurimong Han jadeh keunong azeub that leupah Keubit roh Tuhan teurimong toubat Lom pih Hadharat Maha Pemurah"
        },
        {
            "chapter": 9,
            "verse": 119,
            "text": "Hai ureueng mukmin takwa keu Tuhan Beu roh teuh sajan ureueng meutuah Ureueng nyang beunar keudeh meusapat"
        },
        {
            "chapter": 9,
            "verse": 120,
            "text": "Hana bak teumpat tapubuet salah Arab Madinah ngon silingka nyan Nyang patot cit han roh dalam salah Han patot tinggai jak sajan Rasul Han minta nyang phui takot keu payah Bek peunteng keu droe hana keu Rasul Hana meureului bak jalan Allah Grah reuoh-reuah bak jalan Tuhan Ngon deuk pih saban rayaa phaedah Tagidong tanoh nyang beungeh kaphe Got tapoh mate dum musoh Allah Cit kon peue laennyan dum geutuleh Jeut amai saleh pahla jai leupah Ureueng pubuet got raya that pahla Han sia-sia Neubri le Allah"
        },
        {
            "chapter": 9,
            "verse": 121,
            "text": "Beulanja tabri ubit ngon raya Tabloh lam paya urong lhok leupah Bandum geutuleh hana geulupa Allah Taʻala dudoe Neubalah Leubeh nibak nyang tapubuet dilee Pahla meuribee han ek tapeugah"
        }
    ]
}