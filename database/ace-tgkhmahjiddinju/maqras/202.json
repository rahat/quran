{
    "maqras": [
        {
            "chapter": 46,
            "verse": 21,
            "text": "Tapeugah teuma chedara si ‘Ad Geujak peuingat kawom nyang salah Bak buket ini geudong di sinan Rasul watee nyan ka abeh sudah Hana le rasul dilee ngon dudoe Geuyue treuk jinoe taseumah Allah Bek roh taseumah nyang kon Hadharat Teumakot lon that azeub geubalah Bak uroe teuma that haro-hara Azeub keu gata saket that leupah"
        },
        {
            "chapter": 46,
            "verse": 22,
            "text": "Jikheun peue tajak keunoe bak kamoe Dum Tuhan kamoe tayue peusiblah Peue nyang tajanji taba treuk keunoe U ateuh kamoe jinoe beu bagah Meunyo bit gata ureueng nyang beuna"
        },
        {
            "chapter": 46,
            "verse": 23,
            "text": "Geukheun cit ka na ‘eleumee Allah Atra nyan meuhat ‘eleumee Tuhan Di lon nyoe mantong lon ba peurintah Tapi lon kalon gata nyoe kawom Nyang hana meuphom peue nyang lon peugah"
        },
        {
            "chapter": 46,
            "verse": 24,
            "text": "‘Oh ban jikalon reudok troh keunan Bak ureueng jihnyan awan meureundah Jikheun le ka troh ujeun geutanyoe Tapi atra nyoe kon nyang jih peugah Nyoe nyang kalakee beu rijang teuka Angen nyoe bala azeub that leupah Azeub peudeh that keunoe angen ba"
        },
        {
            "chapter": 46,
            "verse": 25,
            "text": "Anco meuleua bandum blah bicah Bandum ka anco peurintah Tuhan Ureueng pih saban mate dum reubah Nyang na treuk tinggai tanoh bak jih duek Laen lam uruek bandum meuruah Meunan keuh kawom nyang pubuet dacha Kamoe bri bala nyan keuh beunalah"
        },
        {
            "chapter": 46,
            "verse": 26,
            "text": "Kamoe peuteutap jih dalam bumoe Kon dum geutanyoe leubeh lom mewah Meubri geulinyueng, mata ngon ate Hana jipike jitueng phaedah Hana meuguna bandum nyan keu jih Jiingkar di jih keu ayat Allah Jiulok-ulok atra nyan dilee Jinoe meuteuntee nyan keuh beunalah"
        },
        {
            "chapter": 46,
            "verse": 27,
            "text": "Padumna nanggroe meupeubinasa Dilingka gata dum le sileupah Kamoe peuleumah bak jih dum tanda Mangat jigisa bek le buet salah"
        },
        {
            "chapter": 46,
            "verse": 28,
            "text": "Pakon bandum jih nyang jikheun Tuhan Jitulong jih nyan bak watee susah Jijak peutoe droe jih keunan bandum Tapi jih nyan dum hana le leumah Atra palsu jipeuna-peuna Pane kuasa jijak jipeuglah"
        },
        {
            "chapter": 46,
            "verse": 29,
            "text": "Kamoe yue jak jen keunan bak gata Teuma jiteuka saboh kaphilah Jideungo takheun ayat Qur'an Jikheun bak rakan taiem leh bagah Oh Iheuh jideungo jiwoe bak kawom Jipeugah bandum beuna ngon salah Haba peuingat jipeugah bandum"
        },
        {
            "chapter": 46,
            "verse": 30,
            "text": "Jikheun bak kawom rakan meutuah Ka kamoe deungo hai kawom kamoe Geubaca yoh nyan kitab risalah Kitab geupeutron watee lheuh Musa Teuma peubeuna kitab nyang sudah Jiba peutunyok bak keubeunaran Jiba bak jalan nyang teupat leupah"
        },
        {
            "chapter": 46,
            "verse": 31,
            "text": "Hai kawom kamoe tapateh gopnyan Gopnyan utosan Neuyue le Allah Beu na meuiman peue nyang gopnyan ba Neuampon dacha gata le Allah Han keunong gata azeub nyang peudeh"
        },
        {
            "chapter": 46,
            "verse": 32,
            "text": "Soe nyang han pateh azeub sileupah Hana kuasa di bumoe di jih Hana walijih meunyo kon Allah Nyan keuh nyang ureueng nyata that sisat"
        },
        {
            "chapter": 46,
            "verse": 33,
            "text": "Hana jilihat kuasa Allah Peue hana jieu Neupeujeut langet Bumoe pih meuhat peuneujeut Allah Hana meupayah bandum Neupeujeut Meu Neupeuudep mangat that leupah Ureueng nyang mate meu Neupueudep Cit hana meutrep meunyo h‘eut Allah Ateuh barangpeue Tuhan kuasa"
        },
        {
            "chapter": 46,
            "verse": 34,
            "text": "Apui nuraka ek Neupeuleumoh Uroe nyan teuma apui nuraka Jikalon nyata le kaphe jadah Beuna atra nyoe geutanyong bak jih Jiseuot dum jih beuna sileupah Demi Po kamoe atra nyan beuna Geukheun treuk teuma rasa treuk di kah Sabab ka kaphe dilee keu Kamoe Rasa treuk jjinoe azeub that leupah"
        },
        {
            "chapter": 46,
            "verse": 35,
            "text": "Teuma tasaba beu that di gata Rasul mulia pih meunan ulah Lagee dum rasul nyang kong that ate Teuma keu kaphe bek that tagundah Bek rijang keu jih bala talakee Sit ka meuteuntee nyan hana ubah Watee jikalon peue nyang geujanji Sang bak jih meuri rijang sileupah Meusiat sagai jih nyoe di donya Bandum nyoe teuma raya phaedah Kawom nyang fased nyan nyang binasa Nyang laen teuma Tuhan peuleupah"
        },
        {
            "chapter": 47,
            "verse": 1,
            "text": "Awak nyang kaphe jitham gop laen Bak jalan Tuhan han jibri langkah Han jibri tajak bak jalan teupat Ka Neupeusisat jih nyan le Allah Amai jih bandum jeut sia-sia"
        },
        {
            "chapter": 47,
            "verse": 2,
            "text": "Nyang meubahgia ureueng meutuah Ureueng meuiman lom geupubuet got Geupateh kitab nyang tron bak Allah Neupeutron kitab ubak Muhammad Haba beuna that sinan Neupeugah Haba beuna that nibak Po gopnyan Nyan keuh ureueng nyan ureueng meutuah Tuhan Neuteuboh salah ureueng nyan Udep ureueng nyan Neubri jroh Jleupah"
        },
        {
            "chapter": 47,
            "verse": 3,
            "text": "Sabab si kaphe di jih jiikot Dum buet nyang karot nyang keubit salah Ureueng meuiman ikot nyang beuna Nyang keubit teuka asaì bak Allah Tuhan Neupeugot dum perbandingan Keu bandum insan beuna ngon salah"
        },
        {
            "chapter": 47,
            "verse": 4,
            "text": "Watee meuteumee gata ngon kaphe Beu kreuh that ate tacang jih bagah Peudeung bak takuejih tapeuduek le Bek tasayang le nyan musoh Allah Meu ka talo jih tadrop taikat Watee aman that baro tapeuglah Got jih tapeulheuh got tayue teuboh Prang pih ka teudoh hana le susah Meu kheundak Tuhan talo awak nyan Gata nyang meunang meunyo hʻ‘eut Allah Tapi cubaan Neubri keu gata Nyang ladom gata salah peusalah Ureueng nyang mate bak jalan Tuhan Amai ureueng nyan got that Neubalah"
        },
        {
            "chapter": 47,
            "verse": 5,
            "text": "Tuhan peutunyok bandum ureueng nyan Lom udep gopnyan pih got sileupah"
        },
        {
            "chapter": 47,
            "verse": 6,
            "text": "Tuhan peutamong dalam churuga Sit awai nyata ka Neupeuleumah"
        },
        {
            "chapter": 47,
            "verse": 7,
            "text": "Wahe dum ureueng nyang ka meuiman Meunyo tatulong agama Allah Teuntee di Tuhan Neutulong gata Neupeukong gata tadong han reubah"
        },
        {
            "chapter": 47,
            "verse": 8,
            "text": "Teuma si kaphe ceulaka that-that Amai jih sisat hana phaedah"
        },
        {
            "chapter": 47,
            "verse": 9,
            "text": "Sabab jibeunci keu kitab Tuhan Nyang ka Neupeutron nyan jipeubeuah Neupeuluroh treuk dum amai jih nyan"
        }
    ]
}