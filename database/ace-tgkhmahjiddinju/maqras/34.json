{
    "maqras": [
        {
            "chapter": 4,
            "verse": 36,
            "text": "Taseumah Allah bek peucharikat Barangpeue meuhat han sa ngon Allah Keu ma ngon ayah pubuet nyang jroh that Kawom keurabat pih bek meuilah Laen nibak nyan keu aneuk yatim Ngon ureueng gasien beu got tapapah Jiranteuh nyang toe jiran nyang jioh Beu got tapeupoh bek na meuilah Rakan sahbat ngon ureueng meudagang A Budak beulian pih bek meuilah Han gaseh Tuhan soe nyang teukabo Soe nyang cot baho droejih peumeugah"
        },
        {
            "chapter": 4,
            "verse": 37,
            "text": "Ureueng nyang kriet that jiyue gop laen Beu lagee jih nyan beu kriet sileupah Lom jisom di jih karonya Tuhan Neubri keu jih nyan dilee le Allah Teuma keu kaphe Kamoe seudia Azeub nuraka hina that leupah"
        },
        {
            "chapter": 4,
            "verse": 38,
            "text": "Ureueng nyang jijok dumna areuta Kareuna riya nyan jipeuleumah Hana jiiman akan Hadharat Uroe akhirat pih jipeubeueh Barangsoe chetan jicok keurakan Nyan keuh nyang rakan jeuheut sileupah"
        },
        {
            "chapter": 4,
            "verse": 39,
            "text": "Boh peue ek susah meu jimeuiman Atra cit meunan Neuyue le Allah Iman keu Tuhan ngon uroe page Teuma bek lale jibri napakah Raseuki keu jih Neubri le Tuhan Teuma di Tuhan Neuteupue leupah"
        },
        {
            "chapter": 4,
            "verse": 40,
            "text": "Hana meubacut Tuhan elanya Buet got Neuganda hana ban peugah Lom Neubri keu jih pahla that raya"
        },
        {
            "chapter": 4,
            "verse": 41,
            "text": "Boh pakri teuma droejih jipeuglah Bandum na umat cit ka na saksi Kamoe ba Nabi utusan Allah Gata pih saksi ateuh ureuengnya"
        },
        {
            "chapter": 4,
            "verse": 42,
            "text": "Teuma uroe nyan kaphe that susah Awak nyang kaphe maksiet keu Rasul Meu geutem kabui bah lam tanoh crah Bah jeut keu tanoh nibak lagee nyoe Hana meusapeue meusom bak Allah"
        },
        {
            "chapter": 4,
            "verse": 43,
            "text": "Wahe dum mukmin bek taseumbahyang Meu gata tuan akai teuh salah Meu gata mabok tapreh dang puleh Bek roh peujaeh takheun keu Allah Lom bek tatamong dalam meusijid Meunyo meujunub gata meuhadah Jeut sigo lalu meunyo peureulee Lheuh nyan meuteuntee jak manoe bagah Meu gata saket got pih musaphir Meunyo hana ie tatayammom bagah Atawa gata tajak u kakoh Got pih taseuntoh kulet sinyak jih Taseuntoh inong teuma hana ie Nyang nyan hana peue tatayammom bagah Dhoi tanoh nyang got tasampoh muka Ngon jaroe gata pih banduablah Sipheuet peumeuʻah ngon Neupeuampon Nyan sipheut Tuhan Maha Pemurah"
        },
        {
            "chapter": 4,
            "verse": 44,
            "text": "Hana roe taeu dum ahli kitab Jijak bloe sisat jipubuet salah Napsu jih gata jimeung peusisat Bak jalan teupat bek roh talangkah"
        },
        {
            "chapter": 4,
            "verse": 45,
            "text": "Tuhan Neuturi dum musoh gata Teuma di gata waliteuh Allah Tuhan keu wali nyang tulong gata Sep ngon nyan saja han peue tatamah"
        },
        {
            "chapter": 4,
            "verse": 46,
            "text": "Nyan keuh Yahudi nyang balek ayat Kon le bak teumpat di jih jipinah Jikheun lom di jih ka kamoe deunge Han kamoe pakoe teuma jibantah Boh hai tadeunge han deuh tadeunge Lagee sipungo narit jipeugah Jikheun raina lidah jigulong Jitop jisirong agama Allah Adak meu jikheun ka kamoe deunge Ka kamoe peunge taʻat keu Allah Neudeunge Neungieng akan hai kamoe Adak meu meunoe leubeh that ceudah Leubeh that beutoi nyang meunan keu jih Teutapi di jih ka laknat Allah Sabab jikaphe han jimeuiman Nyang na meuiman cit nit that leupah"
        },
        {
            "chapter": 4,
            "verse": 47,
            "text": "Hai ahli kitab jak leh meuiman Nyang Kamoe peutren taiman bagah Cit geupeubeuna peue nyang bak gata Bek le chok gata iman keu Allah Yoh gohlom Kamoe sampoh dum muka Kamoe peugisa bak rhueng teuh leupah Yoh goh meulaknat keu bandum gata Lagee peue nyang ka meulaknat sudah Lagee nyang lingkeu keu uroe Sabtu Cit keunong laju meunyo buet Allah"
        },
        {
            "chapter": 4,
            "verse": 48,
            "text": "Han Neupeuampon uleh Hadharat Tapeucharikat laen ngon Allah Dacha nyang laen bandum na ampon Soe nyang h‘eut Tuhan Neuampon bagah Nyang peucharikat laen ngon Tuhan Sulet hanaban di jih jipeugah Jimita dacha nyang raya that-that Hana le ubat raya that salah"
        },
        {
            "chapter": 4,
            "verse": 49,
            "text": "Hana roe taeu awak nyang peugleh Droejih beureuseh meunan jipeugah Tuhan Neupeugleh teuma barangsoe Ri nyang meuh‘eut Droeneuh nyang tan salah Teuma di Tuhan han peue takira Han Neuelanya jih meuube seupah"
        },
        {
            "chapter": 4,
            "verse": 50,
            "text": "Takalon pakri jipeuna-peuna Cit that duseuta jikheun keu Allah Ka keuh sep ngon nyan di jih meudacha Ka trang ngon nyata raya that salah"
        },
        {
            "chapter": 4,
            "verse": 51,
            "text": "Kon na roe taeu dum ahli kitab Jiiman that-that di jih nyang salah ? Patong ngon chetan di jih jiiman Jipeugah bak ngon lom kaphe jadah Leubeh that teupat jalan sikaphe Mukmin hana le ka sisat leupah"
        },
        {
            "chapter": 4,
            "verse": 52,
            "text": "Ka keuh Neulaknat jih nyan le Tuhan Hana soe tulong bak laknat Allah"
        },
        {
            "chapter": 4,
            "verse": 53,
            "text": "Sangkira geujok keu jih keurajeun Meuube kumeun hana phaedah Sapeue han jibri keu ureueng laen"
        },
        {
            "chapter": 4,
            "verse": 54,
            "text": "Peue dengki jih nyan karonya Allah ? Sabab Tuhan bri keu ureueng laen Kon keu jih mantong beu le sileupah Teuma di Kamoe keu biek Ibrahim Kamoe bri mantong kitab hikeumah Hikeumah lom ngon keurajeun raya"
        },
        {
            "chapter": 4,
            "verse": 55,
            "text": "Nyang ladom teuma jiiman bagah Nyang ladom jitham han jibri iman Di jih jahannam teumpat geukeubah"
        },
        {
            "chapter": 4,
            "verse": 56,
            "text": "Awak nyang kaphe keu ayat Kamoe Teumpat jih dudoe nuraka juah ‘Oh masak kuletjih lam nuraka Nyang laen sigra meugantoe bagah Mangat jirasa pakriban azeub Bek sang mangat that jipubuet salah Keubit cit Tuhan Maha Perkasa Ngon bijaksana areh that leupah"
        },
        {
            "chapter": 4,
            "verse": 57,
            "text": "Ureueng meuiman ngon buet geuh pih got Kamoe bri teumpat churuga indah Ie krueng dum ile di yup churuga Sipanyang masa sinan geukeubah Judo nyang suci dum na di sinan Keukai di sinan han le meuminah Kamoe peutamong bak teumpat nyaman Teudoh ngon teunang hana peue peugah"
        }
    ]
}