{
    "maqras": [
        {
            "chapter": 76,
            "verse": 19,
            "text": "Nyang me hidangan pemuda ceudah Muda beulia dum keukai sinan Peue nyang taingin jiidang bagah Takalon jidong ban siseun lingka Sang mutiara kabeh meuruah"
        },
        {
            "chapter": 76,
            "verse": 20,
            "text": "Tangieng sigo treuk dalam churuga Nikmat that raya keurajeuen luah"
        },
        {
            "chapter": 76,
            "verse": 21,
            "text": "Geungui pakaian sundusen ijo Cahya meululu takalon indah Ngon istabraqin bandum nyan sutra Haloh ngon gasa galak teuh leupah Geuboh gleueng pirak nyang that meukilat Minuman ladat tajep puleh grah Minuman suci nibak Po gopnyan"
        },
        {
            "chapter": 76,
            "verse": 22,
            "text": "Nyan keuh balasan ureueng meutuah Tuhan Neuchuko usaha gata Han sia-sia bandum Neubalah"
        },
        {
            "chapter": 76,
            "verse": 23,
            "text": "Qur'an keu gata ka Kamoe peutron Siseun dua seun kadang meukeubah"
        },
        {
            "chapter": 76,
            "verse": 24,
            "text": "Teuma tasaba hukom Po gata Awak meudacha bek roh tapapah Bek roh taikot dum awak kaphe Bandua ini saban that leupah"
        },
        {
            "chapter": 76,
            "verse": 25,
            "text": "Nama Po gata sabe taseubot Beungoh ngon seupot sabe di babah"
        },
        {
            "chapter": 76,
            "verse": 26,
            "text": "Malam tasujud takheun teuseubeh Watee teuleubeh panyang sileupah"
        },
        {
            "chapter": 76,
            "verse": 27,
            "text": "Awak nyan galak jih that keu donya Jitinggai teuma uroe brat leupah Uroe akhirat jitiek u likot"
        },
        {
            "chapter": 76,
            "verse": 28,
            "text": "Jih Kamoe peujeut hana jipapah Meupeujeuet bak jih asoe ngon urat Badan jih kuat hanaban peugah Meunyo hʻ‘eut Kamoe jih Kamoe gantoe Saban ngon jih nyoe asoe ngon gagah"
        },
        {
            "chapter": 76,
            "verse": 29,
            "text": "Keubit atra nyoe jeuet keu peuingat Barangsoe hajat jijak bak Allah Jalan Po jih nyan nyang jijak mita"
        },
        {
            "chapter": 76,
            "verse": 30,
            "text": "Teuma dum gata ban kheundak Allah Kon ban hʻeut gata tapi h‘eut Tuhan Keubit roe Tuhan Neuteupue sudah Bandum Neuteupue Allah Taʻala Ngon bijaksana Neuh han ban peugah"
        },
        {
            "chapter": 76,
            "verse": 31,
            "text": "Soe nyang h‘eut Tuhan tamong lam rahmat Neuh soe nyang meuh‘eut Neuhukom bagah Keu soe nyang lalem ka Neuseudia Azeub ngon siksa peudeh sileupah"
        },
        {
            "chapter": 77,
            "verse": 1,
            "text": "Demi dum rasul nyang malaikat Nyang ba haba got keu hamba Allah"
        },
        {
            "chapter": 77,
            "verse": 2,
            "text": "Teureubang meutreung tajam ban kilat"
        },
        {
            "chapter": 77,
            "verse": 3,
            "text": "Geujakba rahmat keu alam luah"
        },
        {
            "chapter": 77,
            "verse": 4,
            "text": "Geupeungkleh nyang got nibak nyang jeuheut"
        },
        {
            "chapter": 77,
            "verse": 5,
            "text": "Geupeutroh ligat teuma peurintah"
        },
        {
            "chapter": 77,
            "verse": 6,
            "text": "Na nyang Neuampon uleh Hadharat Ladom peuingat haba geupeugah"
        },
        {
            "chapter": 77,
            "verse": 7,
            "text": "Keubit roe teuma peue nyang geujanji Han jeuet han jadi lagee geupeugah Peue nyang geujanji bak gata bandum"
        },
        {
            "chapter": 77,
            "verse": 8,
            "text": "Watee bintang dum ka abeh sudah"
        },
        {
            "chapter": 77,
            "verse": 9,
            "text": "Langet ka teuhah han sapeue na le"
        },
        {
            "chapter": 77,
            "verse": 10,
            "text": "Gunong dum reule anco ngon bicah"
        },
        {
            "chapter": 77,
            "verse": 11,
            "text": "Bak rasul-rasul ka geubri watee"
        },
        {
            "chapter": 77,
            "verse": 12,
            "text": "Uroe peue teuntee tanggoh geupeugah"
        },
        {
            "chapter": 77,
            "verse": 13,
            "text": "Sampoe troh uroe putosan Tuhan"
        },
        {
            "chapter": 77,
            "verse": 14,
            "text": "Peue roe uroe nyan jeuet teuh tapeugah"
        },
        {
            "chapter": 77,
            "verse": 15,
            "text": "Uroe nyan teuma ceulaka keubit Ureueng kheun sulet keu rasul Allah"
        },
        {
            "chapter": 77,
            "verse": 16,
            "text": "Kon ka beh dilee meupeubinasa Bandum ka nyata masa nyang sudah"
        },
        {
            "chapter": 77,
            "verse": 17,
            "text": "Kamoe peuikot dudoe nibak nyan Lagee ureueng nyan cit pubuet salah"
        },
        {
            "chapter": 77,
            "verse": 18,
            "text": "Meunan keuh Kamoe ‘oh meukeurija Ureueng meudacha bandum meubalah"
        },
        {
            "chapter": 77,
            "verse": 19,
            "text": "Uroe nyan teuma ceulaka keubit Ureueng kheun sulet keu rasul Allah"
        },
        {
            "chapter": 77,
            "verse": 20,
            "text": "Kon Kamoe peujeut gata nyoe bandum Bak ie nyang maklum hina sileupah"
        },
        {
            "chapter": 77,
            "verse": 21,
            "text": "Meukeubah ie nyan bak teumpat teutap"
        },
        {
            "chapter": 77,
            "verse": 22,
            "text": "Padum trep meuhat Kamoe boh batah"
        },
        {
            "chapter": 77,
            "verse": 23,
            "text": "Ban nyang h‘eut Kamoe Kamoe boh kada Sineujroh kada nyang Kamoe ulah"
        },
        {
            "chapter": 77,
            "verse": 24,
            "text": "Uroe nyan teuma ceulaka keubit Soe nyang kheun sulet keu rasul Allah"
        },
        {
            "chapter": 77,
            "verse": 25,
            "text": "Kon bak meusapat meupeujeuet bumoe"
        },
        {
            "chapter": 77,
            "verse": 26,
            "text": "Nyang udep sinoe sang seunang leupah Meunan pih sinoe dum ureueng mate"
        },
        {
            "chapter": 77,
            "verse": 27,
            "text": "Gunong deungon gle sinan meukeubah Gunong nyang meugah meubri ngon ujeuen Keu gata bandum ie jih gleh leupah"
        },
        {
            "chapter": 77,
            "verse": 28,
            "text": "Uroe nyan teuma ceulaka keubit Ureueng kheun sulet keu rasul Allah"
        },
        {
            "chapter": 77,
            "verse": 29,
            "text": "Jak keudeh bandum bek le tapeutrep Nyang takheun sulet keunan talangkah"
        },
        {
            "chapter": 77,
            "verse": 30,
            "text": "Jak laju keunan u yup bak kayee Na cabeung jih Ihee cit trang sileupah"
        },
        {
            "chapter": 77,
            "verse": 31,
            "text": "Kon jeut meureului di yup kayee nyan Tutong di sinan hanaban peugah"
        },
        {
            "chapter": 77,
            "verse": 32,
            "text": "Jirhom meuk apui be-be meuligoe"
        },
        {
            "chapter": 77,
            "verse": 33,
            "text": "Unta sang bagoe kuneng sileupah"
        },
        {
            "chapter": 77,
            "verse": 34,
            "text": "Uroe nyan teuma ceulaka keubit Ureueng kheun sulet keu rasul Allah"
        },
        {
            "chapter": 77,
            "verse": 35,
            "text": "Jih dum uroe nyoe han jeut marit le"
        },
        {
            "chapter": 77,
            "verse": 36,
            "text": "Han geuizin le meungaku salah"
        },
        {
            "chapter": 77,
            "verse": 37,
            "text": "Uroe nyan teuma ceulaka keubit Ureueng kheun sulet keu rasul Allah"
        },
        {
            "chapter": 77,
            "verse": 38,
            "text": "Nyoe keuh uroe nyoe uroe putosan Ngon gata bandum meusapat sudah Ngon ureueng dilee bandum meusapat"
        },
        {
            "chapter": 77,
            "verse": 39,
            "text": "Peue ek na pakat Lon nyoe tahilah"
        },
        {
            "chapter": 77,
            "verse": 40,
            "text": "Uroe nyoe teuma ceulaka keubit Ureueng kheun sulet keu rasul Allah"
        },
        {
            "chapter": 77,
            "verse": 41,
            "text": "Ureueng takwa lam reului sabe Mata ie ile hana peue peugah"
        },
        {
            "chapter": 77,
            "verse": 42,
            "text": "Ngon boh kayee le peue nyang geumeuh‘eut"
        },
        {
            "chapter": 77,
            "verse": 43,
            "text": "Pajoh ngon tajep ladat sileupah Nyan keuh balasan peue nyang tapubuet"
        },
        {
            "chapter": 77,
            "verse": 44,
            "text": "Soe nyang pubuet got meunan meubalah"
        },
        {
            "chapter": 77,
            "verse": 45,
            "text": "Uroe nyan teuma ceulaka keubit Ureueng kheun sulet keu rasul Allah"
        },
        {
            "chapter": 77,
            "verse": 46,
            "text": "Pajoh ngon seunang gata dum siat Tapubuet jeuheut raya that salah"
        },
        {
            "chapter": 77,
            "verse": 47,
            "text": "Uroe nyan teuma ceulaka keubit Ureueng kheun sulet keu rasul Allah"
        },
        {
            "chapter": 77,
            "verse": 48,
            "text": "‘Oh geuyue ruku‘ geuyue seumbahyang Jipaleng rijang hana jipapah"
        },
        {
            "chapter": 77,
            "verse": 49,
            "text": "Uroe nyan teuma ceulaka keubit Ureueng kheun sulet keu rasul Allah"
        },
        {
            "chapter": 77,
            "verse": 50,
            "text": "Seupoe cit narit nyang jimeuiman Meu han jiiman keu narit Allah"
        }
    ]
}