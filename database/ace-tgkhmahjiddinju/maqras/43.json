{
    "maqras": [
        {
            "chapter": 5,
            "verse": 1,
            "text": "Wahe dum ureueng nyang ka meuiman Janji teuh dum nyan bek na meusalah Meu ka tajanji ngon barangkasoe Bah barangkapeue bek sagai ubah Ka geupeuhaleu bandum keu gata Leumo ngon unta kameng ngon kibah Laen lom miseu keubeue keubiri Nyang kecuali teuma geupeugah Nyang hana haleue talet binatang Teungoh taihram di nanggroe Makkah Tuhan Neularang buet perburuan Nyan hukom Tuhan ban nyang h‘eut Allah"
        },
        {
            "chapter": 5,
            "verse": 2,
            "text": "Wahe dum mukmin bek roh talingkeue Neutham got Neuyue gata le Allah Bek roh talingkeue dum syiar Tuhan Lom buleun hareum pih bek tabantah Dam keu hadiah lom ngon qalaid Untuk geulilet bak takue kibah Lom pih ureueng jak u Baitul Haram Karonya Tuhan mita napakah Sira ibadat keu rila Tuhan Geupubuet sajan mita napakah ‘Oh Iheuh ibadat ka haleue gata Jeut talet rusa hana le salah Teuma bek sabab tabeunci kawom Sabab jijak tham tamong u Makkah Masjidil Haram han jibri tamong Ka jeut roh keunong tapubuet salah Roh taelanya deungon sababnyan Han Neubri meunan teuma le Allah Mentulong-tulong bak buet mulia Ngon buet takwa Neuyue le Allah Teuma bek gata meutulong-tulong Bak buet nyang sirong ngon buet nyang salah Buet nyang meudacha meumusoh-musosh Nyan bek sagai roh keunan talangkah Teuma takwa gata keu Tuhan Hukoman Tuhan cit brat sileupah"
        },
        {
            "chapter": 5,
            "verse": 3,
            "text": "Ka geupeuhareum bangke keu gata Meunan cit juga darah nyang mirah Sie bui lom pih sie binatang haleue Teutapi geusie kon ngon Nan Allah Meunan pih mate sabab meuceukiek Atawa tatiek geuhantam reubah Mate rhot lam mon got pih ateuh sok Mate jimeupok hareum geupeugah Jikap le rimueng got pih peue laen Meunyo tateumeung tasie beu bagah Meunyo ka tasie teuma ka haleue Tasie nyan Neuyue deungon Nan Allah Meunan pih hareum tasie keu patong Talakee tulong bak nyang kon Allah Lom tameutaroh ngon leumbeng panah Buet nyan fiteunah pasek that leupah Uroenyoe kaphe ka putoh asa Agama gata ka kong sileupah Teuma bek gata yo keue awaknyan Tatakot keu Lon Neukheun le Allah Uroenyoe di Lon ka Lon peumada Agama gata ka lengkap sudah Nikmat Lon ka sep Lon bri keu gata Agama gata nyang rila Allah Tuhan Neurila agama Islam Keu gata bandum bek na meuubah Teuma barangsoe nyang ka meularat Miseu ka deuek that nyan hana salah Bek pike-pike jipubuet dacha Nyan Tuhàri' Esa Neuampon bagah Keubit cit Tuhan Maha Pengampon Meunan pih Tuhan Maha Pemurah"
        },
        {
            "chapter": 5,
            "verse": 4,
            "text": "Jitanyong peue lom haleue keu kamoe Tapeugah dumpeue nyang jroh-jroh leupah Lom pih nyang jikap le binatang buah Asee tapeulheuh jiteugom bagah Ka tapeureunoe binatang buah nyan Jiteugom keunan seupet ngon babah Nyang jikap le jih nyan jeut tapajoh Takheun bek teudoh ngon Nama Allah Teuma takwa gata keu Tuhan Keunira Tuhan leupah that bagah"
        },
        {
            "chapter": 5,
            "verse": 5,
            "text": "Uroenyoe bandum haleue keu gata Nyang jroh-jroh raya hana meusalah Haleu makanan dum ahli kitab Keu gata meuhat tapajoh bagah Makanan gata pih haleue keu jih Meunan majeulih Neukheun le Allah Jeut tameukawen ngon inong mukmin Nyang got lakuan bek na buet salah Lom jeut meukawen ngon ahli kitab Dilee jih meuhat Neubri le Allah Teuma jeulamee tabayeue laju Meunyo meunapsu tameung meunikah Kon na meunapsu pubuet hana got Kon napsu hajat rakan nyang salah Barangsoe kaphe han jimeuiman Amai jih dum nyan abeh meuruah Amai jih abeh bandum sayang that Uroe akhirat rugoe sileupah"
        },
        {
            "chapter": 5,
            "verse": 6,
            "text": "Hai ureueng mukmin ‘oh taseumbahyang Phon-phon beu rijang mukateuh tarhah Tarhah lom jaroe beu troh bak singkee Tasampoh ulee teuma beu basah Tarhah lom gaki beu troh bak gatok Ban peut nyan tacok han jeut takeubah Meunyo meujunub beudoh jak manoe Meu saket teuh nyoe jeut laen ulah Atawa gata teungoh musaphee U kakoh lagi teuma talangkah Atawa teupeh ngon ureueng inong Teuma ie pih tan hana meurimbah Ka leuh tamita teuma hana ie Nyan jeut hana peue tatayammom bagah Dhoi tanoh nyang got tasampoh muka Ngon jaro gata pih bandua blah Hana meunapsu Allah Taʻala Meularat gata na jeut keu susah Tapi meunapsu mangat gleh gata Lom seumpurna nikmat bak Allah Nikmat keu gata mangat tachuko"
        },
        {
            "chapter": 5,
            "verse": 7,
            "text": "Sabe bek teuwo keu nikmat Allah Taingat nikmat Neubri keu gata Janji ngon gata masa nyang sudah Watee nyan takheun kamoe deungo that Lom kamoe taʻat turot peurintah Teuma takwa gata keu Tuhan ‘Eleumee Tuhan leupah that luah Peue nyang lam dada bandum Neuteupue Hana meusapeue pih na meuilah"
        },
        {
            "chapter": 5,
            "verse": 8,
            "text": "Hai ureueng mukmin beu teutap ate Tapubuet sabe kareuna Allah Tadong keu saksi gata beu ade Bek jeut keu pake dum hamba Allah Bek sabab beunci gata keu kawom Watee tahukom ka roh meusalah Ka hana ade hukom di gata Tahukom teuma beu ade leupah Meu gata ade toe ngon takwa Teuma takwa gata keu Allah Tuhan Neuma‘lum peue nyang tapubuet Hana meubacut pih na meuilah s"
        },
        {
            "chapter": 5,
            "verse": 9,
            "text": "Tuhan Neujanji keu ureueng mukmin Amai ureueng nyan pih jroh sileupah Neubri amponan Allah Taʻala s Neubri lom pahla raya that leupah"
        },
        {
            "chapter": 5,
            "verse": 10,
            "text": "Teuma si kaphe nyang han tem pateh Ayat dum meuceh jipeugah salah Jipeugah sulet dum ayat Kamoe Bandum jih asoe nuraka juah"
        },
        {
            "chapter": 5,
            "verse": 11,
            "text": "Hai ureueng mukmin beu na taingat Keu gata nikmat Neubri le Allah Watee kawom nyan ka jitang jaroe Gata jikiloe jimeupoh beukah Teuma jaroe jih Neumat le Tuhan Han ek jipadan gata jikeubah Teuma takwa gata keu Tuhan Ureueng meuiman jok droe bak Allah"
        }
    ]
}