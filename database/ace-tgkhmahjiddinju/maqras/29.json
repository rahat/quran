{
    "maqras": [
        {
            "chapter": 3,
            "verse": 171,
            "text": "Ureueng nyan bandum seunang geuh that-that Sęunang lam nikmat karonya Allah Ureueng meuiman han sia-sia Teutapi pahla Neubri le Allah"
        },
        {
            "chapter": 3,
            "verse": 172,
            "text": "Peurintah Tuhan peurintah Rasul Bandum geukabui hana geubantah Bahthat ka luka tubohgeuh cacat Suroh Hadharat geupubuet bagah Ureueng pubuet got lom ngon takwa Raya that pahla Neubri le Allah"
        },
        {
            "chapter": 3,
            "verse": 173,
            "text": "Beuthat jipeugah dum bak ureuengnyan Rame that sinan musoh dum gagah Jijak preh gata bandum di sinan Bek tajak keunan teumakot leupah Tapi tan takot nibak ureuengnyan Nyang na cit iman maken meutamah Geukheun di kamoe cukop ngon Tuhan Peujok droe keunan nikmat sileupah"
        },
        {
            "chapter": 3,
            "verse": 174,
            "text": "Teuma ‘oh geuwoe nikmat ilahi Karonya Rabbi han ek ban peugah Han keuh na teupeh ureueng nyan nyang brok Geuikot seuntok nyang rila Allah Karonya Tuhan teuma raya that"
        },
        {
            "chapter": 3,
            "verse": 175,
            "text": "Chetan jikarat jakba piteunah Dum rakan jih nyan jijak peutakot Jih bek tatakot meuube seupah Meunyoe cit gata ureueng meuiman Tatakot keu Lon nyang that Pemurah"
        },
        {
            "chapter": 3,
            "verse": 176,
            "text": "Bek gundah gata dum keu sijahe Di jih jikaphe meubagah-bagah Meuseunoh-seunoh jijak lam sisat Han ek meularat jibri keu Allah Meukeusud Tuhan uroe akhirat Di jih han sapat pih na phaedah Azeub raya that keu jih dum Neubri"
        },
        {
            "chapter": 3,
            "verse": 177,
            "text": "Awak bloe kaphe deungon yum murah Jipeubloe iman jibloe nyang sisat- Han ek meularat jibri keu Allah Jipike Tuhan jipeumeularat Azeub peudeh that keu jih Neukeubah"
        },
        {
            "chapter": 3,
            "verse": 178,
            "text": "Bek na jisangka le kaphe biyoh Kamoe bri tanggoh keu jih got leupah Padahai nyang jeut Kamoe bri tanggoh Mangat lom tanggoh jipubuet salah Azeub hina that ka meuseudia Nyan keuh nuraka lam apui mirah"
        },
        {
            "chapter": 3,
            "verse": 179,
            "text": "Han Neupeubiyeu roe uleh Tuhan Ureueng meuiman sabe lam susah Lagee gata dum bak masa jinoe Hingga leumah nyoe beuna ngon salah Hingga ka meuri nyang brok ngon nyang got Teuma nyang gaeb teuntee han leumah ‘Eleumee gaeb ‘eleumee Tuhan Neupeuleumah nyan soe nyang h‘eut Allah Lam kawan Rasul Neupileh sinan Teuma meuiman bandum keu Allah Lom pih keu Rasul nyang na meuiman Takwa keu Tuhan pih bek meuilah Meunyoe na meunan raya that pahla Bandum keu gata Neubri le Allah"
        },
        {
            "chapter": 3,
            "verse": 180,
            "text": "Bek na jisangka le ureueng nyang kriet Han jipeutubiet karonya Allah Atra ka neubri keu jih le Tuhan Bek jisangka nyan ka got sileupah Tapi ceulaka keu jih nyan dumpeue Geuboh bak takue dudoe geubalah Atra nyang jikriet cit jeut keu rante Gantung bak lihe ureueng kriet leupah Meunan Neubalah uroe kiamat Bumoe ngon langet pusaka Allah Peue nyang tapubuet Neuteupue bandum Han ek tamaklum ‘eleumee Allah"
        },
        {
            "chapter": 3,
            "verse": 181,
            "text": "Tuhan Neudeunge narit awaknyan Jipeugah Tuhan gasien that leupah Kamoe nyoe bandum ureueng nyang kaya Narit jih teuma cit Kamoe keubah Cit Kamoe tuleh peue nyang jikheun kri Jipoh lom Nabi nyang hana salah Kamoe kheun teuma jinoe karasa Azeub nuraka tutong that leupah"
        },
        {
            "chapter": 3,
            "verse": 182,
            "text": "Atra nyan bandum buet jaroe gata Nyang tausaha beuna ngon salah Meu bacut Tuhan han Neuelanya Bandum na hamba hana meuilah"
        },
        {
            "chapter": 3,
            "verse": 183,
            "text": "Jikheun di Tuhan ka Neumeujanji Kamoe han Neubri meuiman bagah Bek tameuiman dilee keu Rasul Meu goh geukabui peue nyang tapeugah Geuba keureubeun jitot le apui Nyan baro Rasul taiman bagah Takheun padumna Rasul dileekon Dum ayat Tuhan keunoe geupeugah Ayat nyang nyata ka geuba keunoe Ngon keureubeun nyoe lagee tapeugah Pakon cit tapoh dum rasul-rasul Meunyoe cit beutoi peue nyang tapeugah"
        },
        {
            "chapter": 3,
            "verse": 184,
            "text": "Meunyoe cit jikheun sulet keu gata Ka dilee masa meunan jipeugah Rasul nyang dilee dum nibak gata Watee geujakba dum ayat Allah Geujakba Zabur ngon kitab nyata Sulet that gata bandum jipeugah"
        },
        {
            "chapter": 3,
            "verse": 185,
            "text": "Bandum gatanyoe tarasa mate ‘Oh uroe page teuma geubalah Soe nyang meusiblah nibak nuraka Dalam churuga keudeh geukeubah Nyan keuh ureueng nyan nyang meubahgia Udep di donya palsu leupah Seunang cit siat sagai lam donya"
        }
    ]
}