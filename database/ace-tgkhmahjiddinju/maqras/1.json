{
    "maqras": [
        {
            "chapter": 1,
            "verse": 1,
            "text": "Ngon Nama Allah lon peuphon surat Tuhan Hadharat nyang Maha Murah Tuhanku sidroe geumaseh that-that Donya akhirat rahmat Neulimpah"
        },
        {
            "chapter": 1,
            "verse": 2,
            "text": "Sigala pujoe bandum lat batat Bandum nyan meuhat milek Potallah Nyang peujeut alam timu ngon barat Bandum lat batat peuneujeuet Allah"
        },
        {
            "chapter": 1,
            "verse": 3,
            "text": "Tuhanku sidroe geumaseh that-that Donya akhirat rahmat Neulimpah"
        },
        {
            "chapter": 1,
            "verse": 4,
            "text": "Droeneuh nyan raja uroe akhirat Amai dum meuhat sinan Neubalah"
        },
        {
            "chapter": 1,
            "verse": 5,
            "text": "Keu Droeneuh hai Po kamoe ibadat Tulong meularat Droeneuh nyang peuglah"
        },
        {
            "chapter": 1,
            "verse": 6,
            "text": "Neutunyok kamoe wahe Hadharat Bak jalan teupat beu roh meulangkah"
        },
        {
            "chapter": 1,
            "verse": 7,
            "text": "Bak jalan ureueng nyang Neubri nikmat Jalan seulamat bek jalan salah Bek roh bak jalan ureueng nyang sisat Ureueng nyang batat muruka Allah"
        },
        {
            "chapter": 2,
            "verse": 1,
            "text": "Alif Lam Mim Tuhan nyang teupue meukeusud ayat - Sabab Hadharat hana Neupeugah"
        },
        {
            "chapter": 2,
            "verse": 2,
            "text": "Teuma Neupeugah nyan keuh nyang kitab Peutunyok meuhat keu hamba Allah Hana peue tachok peutunyok meuhat Keu soe nyang taʻat takwa keu Allah"
        },
        {
            "chapter": 2,
            "verse": 3,
            "text": "Dum geumeuiman bah han geulihat Peucaya that-that nyang Tuhan peugah Pubuet seumbahyang geubri ngon zakeuet Raseuki meuhat Neujok le Allah"
        },
        {
            "chapter": 2,
            "verse": 4,
            "text": "Lom geumeuiman keu bandum kitab Nyang tron dum meuhat nibak Potallah Nyang tren keu gata wateenyoe meuhat Meunan cit kitab nyang dilee leupah Lom pih geuyakin uroe akhirat"
        },
        {
            "chapter": 2,
            "verse": 5,
            "text": "Ureueng nyan meuhat peutunyok Allah Peutunyok bak Po keu gopnyan meuhat Mubahgia that hana peue peugah"
        },
        {
            "chapter": 2,
            "verse": 6,
            "text": "Teuma di kaphe di jih saban that ‘Oh tapeuingat di jih jibantah Han tapeuingat got tapeuingat Di jih cit batat tungang sileupah Han jimeuiman akan Hadharat"
        },
        {
            "chapter": 2,
            "verse": 7,
            "text": "Ate ka Neucap di jih le Allah Pendengaran jih pih cit ka Neucap Mata jih meuhat Neutop le Allah Keu jih dum teuma azeub raya that Meunan Hadharat ka Iheuh Neupeugah"
        },
        {
            "chapter": 2,
            "verse": 8,
            "text": "Teuma na insan nyang ladom meuhat Jikheun di jih that iman keu Allah Lom jimeuiman uroe akhirat Tapi sulet that narit jipeugah Hana meuiman jih nyan dum meuhat"
        },
        {
            "chapter": 2,
            "verse": 9,
            "text": "Jikheun ibarat jitipee Allah Ureueng meuiman sang-sang bangai that Bandum jipeungeut meunan jipeugah Padahai di jih tipee droe meuhat Hana jitupat droejih nyang salah"
        },
        {
            "chapter": 2,
            "verse": 10,
            "text": "Dalam ate jih peunyaket sisat Neutamah lom brat keu jih le Allah Neutamah saket keu jih leubeh brat Azeub peudeh that keu jih Neukeubah Sabab jih sulet narit nyang sisat Nyang jeut meukarat azeub sileupah"
        },
        {
            "chapter": 2,
            "verse": 11,
            "text": "‘Oh geukheun bak jih bek pubuet jeuheut Jijaweub ligat kamoe jroh leupah"
        },
        {
            "chapter": 2,
            "verse": 12,
            "text": "Beu na tateupue bit jih buet jeuheut Hana jitupat droejih nyang salah"
        },
        {
            "chapter": 2,
            "verse": 13,
            "text": "‘Oh geuyue iman jih keu Hadharat Lagee dum rakyat iman keu Allah Peue iman kamoe jijaweub ligat Lagee sibatat jeuheut sileupah Beu na tateupue jih keuh si batat Hana jitupat droejih nyang salah"
        },
        {
            "chapter": 2,
            "verse": 14,
            "text": "Watee meureumpok awak nyan meuhat Deungon dum rakyat iman keu Allah Jikheun kamoe pih meuiman that-that Tapi sulet that narit jipeugah ‘Oh watee jiwoe bak rakan sahbat Chetan dum meuhat jikheun beurakah Kamoe peuulok awak nyan meuhat Tanyoe meusapat hana meusiblah"
        },
        {
            "chapter": 2,
            "verse": 15,
            "text": "Tuhan peubiyeu jih nyan lam sisat Ulok jih meuhat akan Neubalah"
        },
        {
            "chapter": 2,
            "verse": 16,
            "text": "Jiboh peutunyok jibloe nyang sisat Rugoe meuneukat jih that sileupah Hana peutunyok keu jih nyan meuhat"
        },
        {
            "chapter": 2,
            "verse": 17,
            "text": "Miseu jih teupat Neuboh le Allah Ban ureueng peudep apui raya that Hingga dum teumpat trang meujeureulah Tuhan boh teuma cahya nyan meuhat Hingga seupot that han sapeue le drah"
        },
        {
            "chapter": 2,
            "verse": 18,
            "text": "Tuloe klo buta jih nyan meularat Jiwoe u teumpat han meuho langkah"
        },
        {
            "chapter": 2,
            "verse": 19,
            "text": "Atawa miseu ujeun raya that Rudok ngon kilat seupot lom leupah Aneuk jaroe jih jiculok ligat Lam geulinyueng that jiculok leupah Sabab geulanteue meusu raya that Teumakot jih that mate jih reubah Kuasa Tuhan keu kaphe sisat Bandum Neutupat peue nyang jipeugah"
        },
        {
            "chapter": 2,
            "verse": 20,
            "text": "Ka rap jisama bandum le kilat Mata jih meuhat seupot sileupah Watee meucahya jijak le ligat ‘Oh seupot siklap jidong le bagah Meunyo Neukheundak uleh Hadharat Tuloe jih ligat hana peue peugah Buta ngon mata lam siklep-siklap Kuasa Neuh that sidroe Potallah"
        },
        {
            "chapter": 2,
            "verse": 21,
            "text": "Hai manusia pubuet ibadat Seumah Hadharat bek sagai malah Tuhan nyang peujeut gata dum meuhat Ngon bandum ibad masa nyang sudah Mudah-mudahan takwa teuh beu that"
        },
        {
            "chapter": 2,
            "verse": 22,
            "text": "Bumoe nyoe meuhat peuneujeut Allah Teuleung sang tika bumoe nyoe meuhat Bandum keu teumpat gata Neukeubah Langet sang bubong meugom raya that Ie ujeun meuhat sinan Neucurah Teubiet boh kayee teuma lat batat Keu gata meühat raseuki boh bah Teuma bek gata peujeut charikat Tuhan Hadharat laen tapeugah"
        },
        {
            "chapter": 2,
            "verse": 23,
            "text": "Meunyo chok gata teuma keu Kitab Takheun Muhammad nyang peugot ulah Cubaci peugot meusaboh surat Nyang saban that-that ngon Kitab Allah Tahoi dum rakan keu saksi meuhat Nyang carong that-that laen bak Allah Meunyo bit gata takheun beuna that Tapeugot ligat bek le peue peugah Ż"
        },
        {
            "chapter": 2,
            "verse": 24,
            "text": "Teuma meu goh ek tapeugot surat Keubit han dapat tayakin sudah Apui nuraka beu tatakot that Kayeejih meuhat dum hamba Allah Insan ngon batee patong charikat Keu kaphe sisat bandum Neukeubah"
        },
        {
            "chapter": 2,
            "verse": 25,
            "text": "Teuma tapeugah haba mangat that Keu bandum umat iman keu Allah Amai nyang jroh-jroh jipubuet meuhat Churuga teumpat keu jih Neukeubah Ile deungon krueng di yup jih meuhat Raseuki pih that mangat sileupah Jan troh raseuki keunan geuintat Boh kayee meuhat sambot le bagah Raseuki kamoe geukheun le ligat Taeu saban that lagee nyang sudah Geujok makanan sang-sang saban that Judo lom meuhat suci sileupah Bandum cit keukai sinan meusapat Keubit seunang that churuga indah"
        }
    ]
}