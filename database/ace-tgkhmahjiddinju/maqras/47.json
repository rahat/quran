{
    "maqras": [
        {
            "chapter": 5,
            "verse": 51,
            "text": "Hai ureueng mukmin bek cok keu wali Awak Yahudi nyang musoh Allah Meunan pih teuma awak Nasara Bah jih nyan dua nyang pubuet salah Di jih jiwali sabe keudroe jih Di gata bek jih tueng keu khaliphah Barangsoe nyang cok jih nyan keu wali Ka saban sakri hana meuubah Saban cit ngon jih teuma ureueng nyan Meu jicok jih nyan jeut keu khaliphah Han Neupeutunyok teuma le Tuhan Ureueng nyang lalem elanya leupah"
        },
        {
            "chapter": 5,
            "verse": 52,
            "text": "Taci keuh kalon awakjeh teuma Peunyaket ka na di jih jikeubah Dalam atejih ka na peunyaket Jijak meulet-let meubagah-bagah Ubak Yahudi ubak Nasara Keunan jiteuka jijak meusiblah Jikheun di kamoe meutakot talo Kamoe pih anco keunong musibah Mudah-mudahan Tuhan bri meunang Atawa Tuhan hana Neupeugah Putosan Tuhan hana tateupue Awak nyan dudoe meunyesai teulah Peue nyang lam ate jisom barokon ‘Oh ban jikalon meunyesai teulah"
        },
        {
            "chapter": 5,
            "verse": 53,
            "text": "Teuma geukheun le ureueng meuiman Peue roe awak nyan nyang ka meusumpah Meusumpah keubit jijak ngon gata Luroh sigala amai jih sudah Keubit awak nyan hana meulaba Akhe keunira rugoe that leupah"
        },
        {
            "chapter": 5,
            "verse": 54,
            "text": "Hai ureueng mukmin soe-soe nyang murtad Agama meuhat di jih jikeubah Di jih nyan teuma lam kawan gata Teuma cit teuka laen kaphilah Tuhan peuteuka kawom nyang laen Nyang gaseh Tuhan gopnyan Neupeugah Di ureueng nyan pih gaseh keu Tuhan Keu ureueng mukmin gopnyan meurendah Tapi ngon kaphe gopnyan kreuh that-that Laju geujihad bak jalan Allah Hana teumakot geuh keu jicaci Jikheun barangkri gopnyan jipeugah Atranyan teuma karonya Tuhan Keu soe h‘ʻeut Tuhan Neujok nyan bagah Maha luah that ‘eleumee Tuhan Dum seukalian Neuteupue sudah"
        },
        {
            "chapter": 5,
            "verse": 55,
            "text": "Nyang jeut keu wali di gata bandum Allah ngon Rasul utusan Allah Laen nibaknyan ureueng meuiman Nyang tem seumbahyang han tom geukeubah Geutem bri zakeuet taʻat keu Tuhan Geupubeut rijang peue nyang peurintah"
        },
        {
            "chapter": 5,
            "verse": 56,
            "text": "Soe nyang cok Tuhan di jih keu wali Meunan pih nabi nyang rasul Allah Meunan pih bandum ureueng meuiman Keubit nyang meunang pasukan Allah"
        },
        {
            "chapter": 5,
            "verse": 57,
            "text": "Hai ureueng mukmin bek tueng keu wali Awak nyang ungki agama Allah Jih ahli kitab sigohlom gata Agama gata jikheun beurakah Jipeuwayang ngon jiulok-ulok Jih nyan bek tacok jeut keu khaliphah Lom awak kaphe saban cit meunan Meu gata mukmin takwa keu Allah"
        },
        {
            "chapter": 5,
            "verse": 58,
            "text": "Meunyo tameuhoi tayue seumbahyang Cit jipeuwayang jimaen ulah Sabab awaknyan kawom nyang jahe Hana jipike ngon akai ceudah"
        },
        {
            "chapter": 5,
            "verse": 59,
            "text": "Takheun le gata bak ahli kitab Pakon beungeh that kamoe tamarah Peue sabab kamoe iman keu Tuhan Ngon kitab Tuhan Neupeutron sudah Peue nyang Neupeutron keunoe bak kamoe Dilee ngon jinoe bandum peurintah Le that nyang pasek lam kawan gata"
        },
        {
            "chapter": 5,
            "verse": 60,
            "text": "Takheun peue teuma tango lon peugah Na nyang leubeh brok balah nibak nyan Laknat bak Tuhan jih keunong marah Na nyang Neupeujeut keu bue ngon keu bui Dijih ranbalui cit nyang jiseumah Jiseumah thaghut patong berhala Teumpat jih teuma cit brok that leupah Nyan keuh awaknyan nyang leubeh sisat Jalan nyang teupat di jih jikeubah"
        },
        {
            "chapter": 5,
            "verse": 61,
            "text": "‘Oh watee jijak keunan bak gata Meuiman sigra di jih jipeugah Watee jitamong di jih cit kaphe Jiteubiet kaphe cit hana ubah Bandum Neuteupue teuma di Tuhan Peue nyang jisom nyan abeh Neupeuhah"
        },
        {
            "chapter": 5,
            "verse": 62,
            "text": "Takalon le that nibak awaknyan Meulet-let keunan bak buet nyang salah Bak dacha ngon bak meumusoh-musoh Atra jipajoh pih hareum leupah Jeuheut that keubit nyang jipubuet nyan"
        },
        {
            "chapter": 5,
            "verse": 63,
            "text": "Peue imum jih nyan hana jiteugah Peue hana jitham jih le pendeta Narit meudacha teubiet lam babah Jipajoh hareum keubit that jeuheut Bandum jipubuet nyang brok sileupah"
        },
        {
            "chapter": 5,
            "verse": 64,
            "text": "Teuma Yahudi jikheun lom meunoe Meuikat jaroe Tuhan jipeugah Allah Taʻala jaroe meurante Keubit si kaphe narit that salah Jaroe jih teuma nyang ka meurante Neulaknat lagi jih nyan le Allah Sabab narit jih ka keunong laknat Tapi Hadharat jaroe Neuh teuhah Jaroe Neuh teuleung hana meuikat Ban-ban nyang hajat Neubri napakah Teuma awaknyan meutamah batat ‘Oh jieu nikmat Neubri le Allah Maken le Neubri keu gata nikmat Make leubeh that di jih buet salah Maken meutamah jih darohaka Jikaphe pih ka meutamah-tamah Kamoe peujeut treuk meumusoh-musoh Sabe keudroe jih meumarah-marah Sampoe ‘an teuka uroe kiamat Meumusoh that-that hana meuubah ‘Oh jipeuudep apui jimeuprang Neupeulon rijang apui le Allah Teuma lam bumoe jipubuet fased Jipubuet jeuheut sabe lam susah Hana Neugaseh teuma le Tuhan Nyang fased meunan han galak Allah"
        },
        {
            "chapter": 5,
            "verse": 65,
            "text": "Meunyo meuiman dum ahli kitab Takwa lom meuhat di jih keu Allah Nyan Kamoe teuboh bandum dacha jih Meupeutamong jih lam keubon indah Meupeutamong jih dalam churuga"
        },
        {
            "chapter": 5,
            "verse": 66,
            "text": "Meu jitem baca lom kitab Allah Taurat ngon Injil meu jitem baca Jipubuet sigra lagee peurintah Peue nyang Neupeutron bak jih le Tuhan Jipubuet rijang hana jibantah Meu jitem meunan meubri makanan Di ateuh jih nyan cit Kamoe ruah Di yup gakijih pih na makanan Lam kawan jih nyan na nyang meutuah Na roe nyang seudang udep jih teupat Teuma nyang le that nyang buet jih salah"
        }
    ]
}