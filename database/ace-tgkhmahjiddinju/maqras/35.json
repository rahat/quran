{
    "maqras": [
        {
            "chapter": 4,
            "verse": 58,
            "text": "Neuyue bak gata uleh Hadharat Amanah beu that beu got tapapah Tapeutroh laju bak ureueng po hak Bek na meusikrak pih nyang meusalah Watee tahukom beu ade that-that Bek jeut meularat keu ureueng siblah Tuhan peureunoe bak gata meuhat Nyan keuh nasehat leupah that ceudah Tuhan Neudeunge lom pih Neukalon Sabe barangjan hana tom salah"
        },
        {
            "chapter": 4,
            "verse": 59,
            "text": "Hai ureueng mukmin taʻat keu Tuhan Ngon Rasul Tuhan bek na meuilah Lom keu peumimpin lam kawan gata Teuma meunyo na hai nyang meusalah Hana sapeuekheun kadang di gata Ka roh meudawa bak masaalah Tapeuwoe laju keudeh bak Tuhan Ngon Rasul Tuhan bek na meuilah Meunyo na gata iman keu Tuhan Lom tameuiman peue nyang Neupeugah Tapateh akan uroe akhirat Nyan nyang leubeh got hana meusalah Leubeh got tawoe bandum bak Tuhan Meunyo na meunan han sagai salah"
        },
        {
            "chapter": 4,
            "verse": 60,
            "text": "Hana roe taeu jikheun meuiman Peue nyang Neupeutron Kitab le Allah Got nyang Neupeutron keunan bak gata Got pih peue nyang ka masa nyang sudah Narit nyan di jih di babah mantong Padahai hukom di jih ka salah Jijak meuhukom ubak beurhala Allah Taʻala di jih jikeubah Ka Neuyue kaphe bak jih atranyan Bek kajak keunan buet nyan that salah Teuma di chetan cit galak jih that Jimeung peusisat beu jioh leupah"
        },
        {
            "chapter": 4,
            "verse": 61,
            "text": "‘Oh geukheun bak jih keunoe hai rakan Bak nyang Neupeutron uleh Potallah ; Keunoe hai tajak bak Rasul Tuhan Munaphek laen teuma jipeugah Awak munaphek jikheun bek kajak Bek that kasimak peue nyang jipeugah"
        },
        {
            "chapter": 4,
            "verse": 62,
            "text": "Boh pakri teuma ‘oh teuka bala ‘Oh watee teuka bak jih musibah Sabab buet droejih nyang jiusaha Neubri treuk bala keu jih le Allah Watee nyan jijak treuk ubak gata Jikheun le sigra ngon jimeusumpah Demi Allah tan meukeusud laen Kamoe peugah nyan ngon niet jroh leupah Napsu keu damee bek roh meudawa"
        },
        {
            "chapter": 4,
            "verse": 63,
            "text": "Suletjih raya Neukheun le Allah Tuhan Neuteupue dalam atejih Narit majeulih hanya di babah Bek that tadeungo peue nyang jikheun nyan Nasehat mantong keu jih tapeugah Narit nyang mangat mesra lam ate Kadang ek han le jipubuet salah"
        },
        {
            "chapter": 4,
            "verse": 64,
            "text": "Teuma di Kamoe meukirem Rasul 3 Mangat takabui peue nyang geupeugah Tataʻat gopnyan ngon izin Tuhan Bek na bantahan peue nyang peurintah Adak meujitem jijak bak gata Lheuh jielanya droejih ka salah Jilakee ampon teuma bak Tuhan Di Rasul Tuhan pih geupeumeu‘ah Geulakee ampon keu jih le Rasul Teuntee Neukabui teuma le Allah Cit jieu Tuhan teurimong tobat Keubit Hadharat Maha Pemurah"
        },
        {
            "chapter": 4,
            "verse": 65,
            "text": "Demi Po gata teuma awaknyan Hana meuiman di jih keu Allah Meu gohlom jijak keunan bak gata Jijak peunyata droejih ka salah Jijak tanyong lom hukom bak gata Di jih ka dawa meubantah-bantah Peue nyang tahukom pih jiteurimong Bandum cit keunong hana nyang salah"
        },
        {
            "chapter": 4,
            "verse": 66,
            "text": "Teuma sangkira meukheun le Kamoe Tapoh droe jinoe Neuyue le Allah Atawa teubiet dari nanggroe nyoe Han roe di jih nyoe turot peurintah Sidroe duadroe nyang na tem turot Laen u likot bandum jilangkah Adak meujitem turot nasehat Teuntee cit got that keu jih Neubalah Teutap ngon iman meutamah kuat"
        },
        {
            "chapter": 4,
            "verse": 67,
            "text": "Pahla raya that Kamoe bri bagah"
        },
        {
            "chapter": 4,
            "verse": 68,
            "text": "Kamoe peutunyok keu jih lom meuhat Jalan nyang teupat nyang jroh sileupah"
        },
        {
            "chapter": 4,
            "verse": 69,
            "text": "Teuma barangsoe taʻat keu Tuhan Ngon Rasul Tuhan pih han jibantah Ureueng nyan teuma Kamoe peusapat Uroe akhirat ngon Nabiyullah Lom ngon shiddiqin ngon ureueng chahid Lom ureueng nyang bit saleh sileupah Bandum ureueng got rakan ureuengnyan"
        },
        {
            "chapter": 4,
            "verse": 70,
            "text": "Karonya Tuhan seunang that leupah Cukop ngon Tuhan nyang that Neuteupue Hana meusapeue pih na meuilah"
        },
        {
            "chapter": 4,
            "verse": 71,
            "text": "Hai ureueng mukmin meukeumah beu got Kaphe taseutot bek tabri leupah Bagi pasukan got pih meusapat Ate beu teutap bek na meupisah"
        },
        {
            "chapter": 4,
            "verse": 72,
            "text": "Na nyang peutrep-trep lam kawan gata Jipreh-preh gata keunong musibah Watee nyan jikheun ka Neubri nikmat Uleh Hadharat keu lon Neupeuglah Hana roh chahid sajan ureuengnyan Adak kon meunan tan le aruwah"
        },
        {
            "chapter": 4,
            "verse": 73,
            "text": "Sangkira gata karonya Tuhan Meunang dalam prang tawoe dum gagah Hana meugaseh sang jih ngon gata Jikheun le sigra meunoe jipeugah Pakon han roh lon sajan ureuengnyan Mangat roh meunang bahgia leupah"
        }
    ]
}