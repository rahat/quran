{
    "rukus": [
        {
            "chapter": 7,
            "verse": 73,
            "text": "Kamoe kirem lom Saleh bak Tsamud Geukheun tasujud taseumah Allah Wahe kawomlon taseumah Tuhan Tan laen Tuhan meulengkan Allah Nyoe ka troh dali bak Tuhan gata Nyang trang ngon nyata takalon mudah Nyoe unta Tuhan dali keu gata Nyang jeut keu tanda kuasa Allah Bek tapeukaru teuma unta nyan Jimeurot sinan bak bumoe Allah Meunyo tapoh jih azeub peudeh that Keu gata meuhat Neubri le Allah"
        },
        {
            "chapter": 7,
            "verse": 74,
            "text": "Neupeujeut gata lom beu taingat ‘Oh Iheuh kawom ‘Ad jeut keu khaliphah Di dalam bumoe gata kuasa Bak tanoh data tatueng phaedah Peugot meuligoe bak tanoh santeut Buket pih tapheut bak piyoh payah Takurek buket peugot keu rumoh Taudep dameuh hana le susah Teuma taingat keu nikmat Tuhan Bek geulandangan tapubuet salah Bek pubuet jeuheut di dalam bumoe"
        },
        {
            "chapter": 7,
            "verse": 75,
            "text": "Jikheun le meunoe teukabo leupah Awak nyang rayok dum teuma jikheun Bak ureueng mukmin rakyat nyang rendah Na roe tateupue soe dih Saleh nyan Nyoe rasul Tuhan lagee jih peugah Teuma geuseuot bandum ureueng nyan Kamoe meuiman peue nyang geupeugah Gopnyan nyoe rasul kamoe meuiman"
        },
        {
            "chapter": 7,
            "verse": 76,
            "text": "Jikheun le yohnyan le awak meugah Kamoe meukaphe han tem meuiman Nyang gata iman rijang that leupah"
        },
        {
            "chapter": 7,
            "verse": 77,
            "text": "Jitop ngon leumbeng treuk bak pruet unta Jidarohaka larangan Allah Jikheun hai Saleh peuteuka jinoe Bala keu kamoe lagee tapeugah Meunyo bit gata nyoe rasul Tuhan Janji gata nyan tapeutroh bagah"
        },
        {
            "chapter": 7,
            "verse": 78,
            "text": "Teuka treuk geumpa ateuh awaknyan Reubah meutimphan hana soe peuglah Di dalam rumohjih dum ka mate"
        },
        {
            "chapter": 7,
            "verse": 79,
            "text": "Geujak teubiet le Saleh meutuah Geukheun hai kawom lon ka lonpeutroh Nyang Neuyue peutroh bak lon le Allah Risalah Po lon Neuyue ba siat Lon bri nasehat keu gata sudah Teuma han tatem deungo nasehat Nyan keuh akibat Neubri le Allah"
        },
        {
            "chapter": 7,
            "verse": 80,
            "text": "Nabi Luth teuma geukheun bak kawom Geuh pakon bandum gata ka salah Buet nyang that keuji nyang gata pubuet Han tom soe pubuet masa nyang sudah Han tom soe pubuet ban saboh alam"
        },
        {
            "chapter": 7,
            "verse": 81,
            "text": "Ngon sabe agam teuh tameunikah Bak sabe agam tapeulheuh syahwat Inong ceudah that bandum takeubah Inong nyang ceudah hana tahawa Leupah that gata dum pubuet salah"
        },
        {
            "chapter": 7,
            "verse": 82,
            "text": "Jaweub kawom geuh cit kon peue laen Bek that tameucen peue nyang jipeugah Peuteubiet keudeh jihnyan di sinoe Bek sajan tanyoe jihnyan gleh leupah Han jeut tinggai jih lam gampong tanyoe Ngon rakan jih nyoe yue teubiet bagah"
        },
        {
            "chapter": 7,
            "verse": 83,
            "text": "Teuma di Kamoe meupeuglah gopnyan Ngon ahli gopnyan Kamoe peuleupah Nyang han tem teubiet peurintah gopnyan Tinggai treuk sinan binasa sudah"
        },
        {
            "chapter": 7,
            "verse": 84,
            "text": "Ateuh awaknyan Kamoe bri ujeun Teuka sang tupban tunjai sileupah Nyan keuh takalon pakriban bala Akibat dacha awak buet salah"
        }
    ]
}