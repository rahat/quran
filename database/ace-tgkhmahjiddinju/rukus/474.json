{
    "rukus": [
        {
            "chapter": 57,
            "verse": 20,
            "text": "Beu na tateupue udep lam donya Hana meuguna rakan meutuah Buet meuen-meuen keu gura-gura Pakaian gata nyang indah-indah Meumeugah-meugah antara gata Nyang le areuta galak that leupah Meulele aneuk saban ngon ujeun Meubayeuen-bayeuen keu kaphe jadah Galak that kaphe udep tanaman Ka keuh tho yoh nyan abeh dum reubah ‘Oh Iheuh kuneng tho abeh teupiro Bandum ka anco ka jeut keu seupah Uroe akhirat na azeub nyang that Ampon Po meuhat na nibak Allah Lom pih Neurila Allah Taʻala Nyang udep donyan sit tan phaedah Seunang di donya cit tipee meuhat"
        },
        {
            "chapter": 57,
            "verse": 21,
            "text": "Teuma takarat ampon bak Allah Talakee ampon bak Tuhan gata Lom ngon churuga keubon nyang luah Langet ngon bumoe luah jih meunan Keu ureueng mukmin bandum geukeubah Iman keu Tuhan ngon rasul Tuhan Bandum atra nyan karonya Allah Soe nyang h‘eut Tuhan Neubri atra nyan Karonya Tuhan raya sileupah"
        },
        {
            "chapter": 57,
            "verse": 22,
            "text": "Barangpeue keunong di dalam bumoe Bak gata keudroe pih hana ubah Ka lheuh meutuleh bandum atra nyan Lam Kitab Tuhan nyang raya leupah Yoh goh meupeutron keunoe u bumoe Dalam Kitab nyoe ka Kamoe keubah Atra nyan mudah meunyo bak Tuhan"
        },
        {
            "chapter": 57,
            "verse": 23,
            "text": "Di gata tuan bek jeut keu susah Bek susah gata keu peue nyang tinggai Nyang jeuet keu beukai ka roh takeubah Peue nyang ka geubri pih bek seunang that Tagrop talumpat galak teuh leupah Soe nyang mbong jih han galak Hadharat Peugah droe hebat napsu keu meugah"
        },
        {
            "chapter": 57,
            "verse": 24,
            "text": "Urueng kriet nyang han tem bri areuta Gop laen teuma pih jijak teugah Bek tajok arta teuh keu gop laen Soe-soe nyang paleng droejih nyang susah Tuhan that kaya teurimong pujoe Hana meusidroe ek lawan Allah"
        },
        {
            "chapter": 57,
            "verse": 25,
            "text": "Ka Kamoe kirem dum rasul Kamoe Geuba dum keunoe ayat trang leupah Meupeutron kitab sajan ngon gopnyan Lom ngon timbangan mangat bek salah Mangat jeuet ade dum manusia On ceng beu rata bek manyang siblah Meupeutron beusoe lom kreuh ban baja Keu manusia le that phaedah Mangat Neuturi pih lom le Tuhan Soe nyang tem tulong agama Allah Meunan pih rasul beu that beu gaeb Jitulong keubit hana jibantah Keubit roe Tuhan leupah that teuga Maha Perkasa hanaban peugah"
        }
    ]
}