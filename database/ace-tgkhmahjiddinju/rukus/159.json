{
    "rukus": [
        {
            "chapter": 9,
            "verse": 25,
            "text": "Ka le Neutulong gata le Tuhan Gata ka meunang Neubri le Allah Padum le teumpat gata tameuprang Le that nyang meunang nibak nyang kalah Bak uroe Hunain teuma di gata Teukabo raya le that kaphilah Tapike le droe teuntee ka meunang Hana peue tanyong tanyoe meutuah Keu peue le gata hana meuguna Bumoe nyang raya jeut seumpet leupah ‘Oh jilet gata le awak kaphe Abeh dum cre-bre droe tapeusiblah Taplueng u likot bandum tasurot"
        },
        {
            "chapter": 9,
            "verse": 26,
            "text": "Teuma Neuseubot dudoe le Allah Neubri sakinah lam ate rasul Duʻa Neukabui han jadeh kalah Lam ate mukmin dum Neubri teunang Bala bantuan Neukirem bagah Neukirem teuntra nyang han deuh taeu Kaphe meuseuseu sinan dum reubah Tuhan Neuazeub bandum si kaphe Meunan keuh kaphe bandum Neubalah"
        },
        {
            "chapter": 9,
            "verse": 27,
            "text": "Nyang toubat teuma Tuhan teurimong Dudoe nibak nyan soe nyang hʻeut Allah Soe nyang Neukheundak Tuhan pengampon Lagi pih Tuhan Maha Pemurah"
        },
        {
            "chapter": 9,
            "verse": 28,
            "text": "Hai ureueng mukmin kaphe nyan najih Keubit hana gleh kaphe seurakah Bek keuh jipeutoe Masjidil Haram ‘Oh Iheuh abeh thon jih beu meusiblah Lheuh abeh thon nyan jih han jeut toe le Bek na tapike gata jeut susah Meunyo teumakot gata keu gasien Kaya ngon gasien nyan hukom Allah Cit Neubri kaya gata le Tuhan Karonya Tuhan leupah that luah Soe nyang Neukheundak cit Neubri kaya Allah Taʻala geumaseh leupah Dumpeue Neuteupue Allah Taʻala Lom bijaksana areh sileupah"
        },
        {
            "chapter": 9,
            "verse": 29,
            "text": "Taprang awak nyan nyang han meuiman Keupada Tuhan nyang Maha Murah Lom han jipateh uroe akhirat Jikheun sulet that peue geujak peugah Peue nyang hareum bak Tuhan ngon rasul Han jitem kabui jikheun nyan salah Hana hareum nyan jipeugah le jih Agama di jih pih laen ulah Han jitueng di jih agama beuna Di jih agama laen jipeugah Awak nyan teuma cit ahli kitab Taprang jih ligat bek le takeubah Sampoe jibayeu iyuran neugara Jeut jih nyan teuma hina that leupah"
        }
    ]
}