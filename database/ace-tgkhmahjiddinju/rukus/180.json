{
    "rukus": [
        {
            "chapter": 10,
            "verse": 83,
            "text": "Teuma nyang iman keu Nabi musa Cit meupeumuda nyang na meutuah Nyan pih teumakot dum keu Peuraʻun Ngon kawom jihnyan jiba fiteunah Teumakot jipoh bandum ureueng nyan Sabab Peuraʻun keujam that leupah Di jih lam bumoe lalem leupah na"
        },
        {
            "chapter": 10,
            "verse": 84,
            "text": "Teuma di Musa meunoe geupeugah Wahe kawomlon meunyo cit gata Ka tapeucaya iman keu Allah Meunyo bit gata ka ta Iseulam Peujok droe rijang bandum bak Allah"
        },
        {
            "chapter": 10,
            "verse": 85,
            "text": "Kheun dum ureueng nyan kamoe tawakai Neubri beu keubai kamoe ya Allah Hai Tuhan kamoe bek Neubri kamoe Nibak kawomnyoe jeut keu fiteunah Kawom nyang lalem keubit jeuheut that"
        },
        {
            "chapter": 10,
            "verse": 86,
            "text": "Keu kamoe rahmat Neubri ya Allah Neupeuglah kamoe bak kawom kaphe Kamoe bek roh le dalam buet salah"
        },
        {
            "chapter": 10,
            "verse": 87,
            "text": "Teuma bak Musa kamoe bri wahyu Dua ngon ahli Harun meutuah Neupeugot rumoh gata bandua Keu kawom gata sinan takeubah Sinan di Meuse rumoh tapeugot Peujeut keu kiblat tapujoe Allah Pubuet seumbahyang bandumteuh meuhat Haba suka that teuma tapeugah Keu ureueng mukmin haba gembira"
        },
        {
            "chapter": 10,
            "verse": 88,
            "text": "Teuma kheun Musa wahe ya Allah Ka Neubri mewah that keu Peuraʻun Ngon kawomjih nyan hana ban peugah Areuta jih le lam udep donya ! Wahe Rabbana jipubuet salah Dum manusia jijak peusisat Bak jalan teupat han jibri langkah Wahe Po kamoe areuta jihnyan Neusampoh bandum beuanco bicah Neutop atejih bek jimeuiman Meugoh jikalon azeub that leupah Mangat jikalon azeub peudeh that"
        },
        {
            "chapter": 10,
            "verse": 89,
            "text": "Teuma Hadharat laju Neupeugah Nyang tameuduʻa bandua gata Han sia-sia ka mustajabah Ka geuteurimong peue nyang talakee Jinoe meuteuntee bek sagai salah Tajak bandua bak jalan teupat Bek jalan sisat roh tameulangkah Jalan awak nyang han teupue sapeue"
        },
        {
            "chapter": 10,
            "verse": 90,
            "text": "Jinoe teupaku bak laot luah Kamoe peuleupah Bani Israil Leupah jititi laot nyang luah Teuma Peuraʻun Seutot dilikot Teuntra jiikot dum ngon peukakah Jimeung elanya bani Israil Nyang jak ngon Nabi keudeh ka leupah Di jih musoh that deungon ureueng nyan Jitamong yohnyan lam laot luah Abeh dum karam dalam laot nyan Jikheun watenyan Peuraʻun jadah Ka lon meuiman jìinoe keu Tuhan Lagee meuiman ureueng ban leupah Lagee meuiman bani Israil Iseulam lagi wateenyoe sudah Ka lon iseulam di lon watenyoe"
        },
        {
            "chapter": 10,
            "verse": 91,
            "text": "Peue baro jinoe iseulam di kah Barokon di kah kapubuet jeuheut Kapubuet phased jeheut sileupah"
        },
        {
            "chapter": 10,
            "verse": 92,
            "text": "Kamoe peuleupah di kah uroenyoe Badankeuh sinoe mantong geukeubah Beujeut keu tanda keu ureueng dudoe Bek le that laloe dalam buet salah Le that nyang tuwo keu ayat Kamoe Insan dum meunoe hana meuubah"
        }
    ]
}