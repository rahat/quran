{
    "pages": [
        {
            "chapter": 3,
            "verse": 166,
            "text": "Lan bebaya kang ngenani ing sira kabeh ana campuhing golongan loro (wadya bala Islam lan kafir ana gunung Uhud), kabeh mau klawan pikantuk kersane Allah kanggo nguningani wong-wong kang padha percaya marang Panjenengane"
        },
        {
            "chapter": 3,
            "verse": 167,
            "text": "Lan Allah ngersakake nguningani wong-wong kang padha munafiq, lan wong kang padha wis didhawuhi, \"Sira kabeh padha mrenea, padha mangsaha perang sabilillah, menawa padha ora gelem perang, iya mung padha dadia weweden bae murih ngundurake mungsuh (sabubaring perang)\", ature wong-wong munafiq, \"Saupami ing wau kula sumerepa yen wonten perang mesthi kula sami ndherek perang sesarengan panjenengan\". Pangandikane Allah, \"Ing dina iki tetela wong munafiq iku luwih cedhak marang kafir katimbang marang iman\". Wong munafiq padha matur lamis klawan lisane, ngaturake barang kang ora ana ing sajroning atine. Dene Allah iku luwih ngudaneni barang kang diumpetake dening wong-wong mau"
        },
        {
            "chapter": 3,
            "verse": 168,
            "text": "Wong munafiq kang padha ngucap marang kanca-kancane mung padha lungguh bae, ora melu perang, \"Saupama dheweke iku padha manut kita, dheweke wis mesthi ora padha dipateni\", Dhawuha (sira Muhammad), \"Yen dhasar temen pengucapmu lan mara tulaken pati iku saka awakira"
        },
        {
            "chapter": 3,
            "verse": 169,
            "text": "Lan sira aja padha ngira marang wong-wong kang dipateni ana perang sabil iku padha mati, nanging kabeh mau padha urip, ana ngarsane Pangeran padha diparingi rejeki"
        },
        {
            "chapter": 3,
            "verse": 170,
            "text": "Wong-wong mau padha bungah-bungah (gembira) saka pikantuk kanugrahane Allah, kang kaparingake marang wong-wong kang dipateni ana ing sajroning perang mau, lan padha suka ria marga ngrasakake kanca-kancane kang sapungkure padha durung dipateni ana peperangan. Kabeh mau mesthi padha tanpa kuwatir lan ora bakal padha susah"
        },
        {
            "chapter": 3,
            "verse": 171,
            "text": "Dheweke padha bungah-bungah marga padha tampa ganjaran saka Allah lan padha oleh kanugraha. Satemene Allah ora ngilang-ngilangake ganjarane wong kang padha mukmin"
        },
        {
            "chapter": 3,
            "verse": 172,
            "text": "Kang sawise padha ketaton, malah banjur padha ngestokake netepi dhawuhe Allah lan dhawuhe Rasulullah mengsah perang maneh. para wong kang padha nindakake kebecikan ndherek ing Allah lan bekti ing Panjenengane pikantuk ganjaran kang agung"
        },
        {
            "chapter": 3,
            "verse": 173,
            "text": "Yaiku para wong mukmin kang padha diwenehi kabar mengkene, \"Satemene para manungsa (wong kafir) wis padha kumpul numpes ing sira, mula sira padha wedia ing dheweke\". Wisana pangucape wong-wong mau malah nambahi Imane para wong mukmin mau marang Allah, banjur padha ngucap mengkene, \"(Pitulungane) Allah nyukupi ing kita, lan Panjenengan iku becik-becika Pangeran kang pinasrahan (ditawakali)"
        }
    ]
}